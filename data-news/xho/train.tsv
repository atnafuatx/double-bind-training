category	headline	text	url
entertainment	Iinguqu kwiRadio 2000!	"Isikhululo seSABC, iRadio 2000, yenze utshintsho kubume beenkqubo zesi khululo. 
Oku kuza emva kokulahla kukaCarol Ofori obesenza inkqubo yangentlazane ebizwa Queens of Grace, ukususela kuCanzibe ka2019. 
UOfori, ogqibelise ngoLwesihlanu umhla we30 kweyeDwarha kwiRadio 2000, uzibandakanya isihlandlo sesibini ne-East Coast Radio yaseThekwini. 
Elinye lamanina athandwayo kwesi sikhululo, uNtombikayise Phiri, obesenza inkqubo ethi Life, Love and Music phakathi koMvulo ukuya ngoLwesine ngentsimbi yeshumi ebusuku, uza kuvala isikhewu esishiywe nguCarol phakathi kweyesithoba neyeshumi elinesibini ngoMvulo ukuya ngoLwesihlanu kwinkqubo ethi ‘Better Together “. 
UMmatsheko Mosito uza kungena ebusuku ngeyeshumi ukuya kwabhadakazi esithi ‘Essence and Rhythm’. 
USydney Baloyi obefudula esenza inkqubo ethi ‘Golden Classics’ ngoLwesihlanu, ukususela ngecala emva kweyesixhenxe ukuya kweyesithoba ebusuku, ngoku uza kuphinda enze le nkqubo inye ngeeCawa phakathi kweyesithoba neyeshumi elinambini ebusuku. 
Umsasazi ophum’ izandla kwiRadio 2000, uIke Phaahla, ukongeza kwinkqubo yakhe yangeeCawa ethi ‘The Retrospective’ ngentsimbi yesithandathu ukuya kweyesithoba ebusuku, ngoku uza kwenza nenkqubo ethi ‘Solid Gold Saturdays’, phakathi kweyesithoba neyeshumi elinambini ebusuku ngoMgqibelo. 
Obambele njengeManejala yeRadio 2000, uHazel Tlhabanyane, ephefumla ngolu tshintsho uthe: “Nanjengokuba uCarol ehamba kwesi sikhululo kuye kwayimfuneko okokuba sigcine amanina ebonakala kuluhlu lweenkqubo zaphakathi evekini. Ukusa uNtombi phakathi ko9 no12 yeyona nto ifanelekileyo, engazakhelanga gama nje kuphela kubaphulaphuli, kodwa ekwazibonakalise nanjengorhasatsha kwiingxoxo ezifunwa ngabaphulaphuli beRadio 2000, ” utshilo, ekwanqwenelela nabasasazi okuhle kwiinkqubo zabo ezintsha."	not available
entertainment	Intatheli yeSolezwe ifumene iwonga lokubalasela kwezobuntatheli	"INTATHELI yephephandaba I’solezwe LesiXhosa, uSithandiwe Velaphi, ithi imbasa eyifumene kwimpelaveki ephelileyo luphawu lokuqatshelwa komsebenzi owenziwa ziintatheli. 
UVelaphi, onamava athe kratya ngaphaya kweshumi esebenza njengentatheli kumaphephandaba nakunomathotholo, uwongwe njengentatheli ephum’izandla kwicandelo leendaba zamaphephandaba aseMpuma Koloni ( Best Print Journalist ) kwiEastern Cape Entertainment Stars Awards (ECESA) eMonti ngempelaveki. 
“Eli wonga lithetha lukhulu kum nakwiphephandaba I’solezwe. Oku kuthetha ukuba bakhona abantu abawuqaphelayo umsebenzi owenziwa sithi, futhi bewunike ingqwalasela,” kuphawula uVelaphi. 
Le ntatheli, enkaba ekwilali yaseTyekelebende eDutywa, iwongwe kwakunye negqala lentatheli uEric Naki – nowongwe kwibakala labo bangoomakhwekhwetha kwezobuntatheli. Oku kumenza azive ewongeke nangakumbi uVelaphi. 
“UNaki ngutata endimhloniphe kakhulu, othobekileyo, futhi olithanda kunene iphondo leMpuma Koloni.” 
UVelaphi ububona ubuntatheli njengomsebenzi olubizo ongafaniyo neminye imisebenzi. 
“Xa uyintatheli ubaneentshaba, maxa wambi ubenabahlobo okanye abantu abathanda indlela obhentsisa ngayo izinto. Kodwa ubuntatheli yinto engaphaya kokwenza iintshaba nobuhlobo. 
“Undoqo wokuba yintatheli kukukhonza uluntu, ulusebenzele, ube ngumlomo wabo bangakwazi ukuzithethela,” kutsho uVelaphi. 
Uthi kule minyaka mininzi esebenza njengentatheli, ngoku sele ezibona njengesicaka soluntu, ingakumbi uluntu lweMpuma Koloni. 
UVelaphi ulebele ngokuthi huntshu kubaququzeleli bala mawonga, esithi makwande nalapho bathatha khona. 
simphiwe.freddie@inl.co.za"	not available
entertainment	Abalandeli bakaTwitter banezimvo ezitenxileyo ngomntu omtsha kaBoity!	"INGATHI kanti umntu ozakuthathela umntu wakho ngulo usecaleni kwakho, ezo zizimvo zoluntu kuTwitter emva kweendaba eziye zathi ndii ngoBoity Thulo kunye no-Anele Papu ekusolwa ukuba baphululana imiqolo.  
UAnele Papu, nekutyholwa ukuba sisinqandamathe esitsha sikaBoity, ngusoKhamera weli gqiyazana.  
Ubuhlobo besi sibini kudala buqhubekeka nanjengoko benemifanekiso abayithabathe kunye kule minyaka idlulileyo. Abazaziyo bathi, uBoity noAnele Papu baqale ukudyola emva kokuba eli gqiyazana lodumo lilahlwe nguCassper Nyovest. 
 U-Anele ibinguye ohlala efota esi sibini (Cassper noBoity) xa bezikhuphile njengabathandanayo.  
Kwimifanekiso yonyaka ophelileyo eyathatyathwa eZanzibar, nalapho uCassper noBoity babezonwabise elwandle, imifanekiso yayithathwa nguAnele buqu.  
Abantu baneengcinga zokuba uAnele lo kudala emakhele umkhanyo uBoity ngethuba ekunye noCassper.  
Ucinga ntoni wena ngobu budlelwane?"	not available
sports	ABafana Bafana bayibambe aphi incinci khona iSenegal namhlanje	"Iqhayiya lesizwe – iBafana Bafana – lidlale oyena mdlali oncumisayo emva kwethuba elide lagqibela ngethuba libetha iSenegal ngo’2-1 kumdlalo obunzima kakhulu kaGroup D ePeter Mokaba Stadium ngale njikalanga yanamhlanje. Lo mdlalo ibingowesibini kuleyo yamazwe ezwekazi le Afrika azama ukuzibekela indawo kwindebe yehlabathi yebhola ekhatywayo ezakube isingethwe yiRussia ngo’2018.  
 
  
Ngomzuzu wamashumi amane ananye ukapteni, uThulani Hlatshwayo, kuye kwanyanzeleka abonise ubunkokeli bakhe ngethuba kungekho bani ofuna ukuthatha ipenela oyiphiwe ngusompempe uMzantsi Afrika. Ngethamsanqa, uyibeke emnatheni lo bhola eHlatshwayo. Emva koko uThulani Serero ulandelise ngelakhe ngomzuzu wamashumi amabini anesihlanu.  
 
Umdlali uqale ngokubambana futhi kubonakala ukuba omabini la mazwe akafuni kuphisa ngamagowuli. Intsebenziswano ebiphakathi kukaHlatshwayo, Eric Matholo, Rivaldo Coetzee noThabo Matlaba phaya emva ivavanyiwe amatyeli aliqela zizidlakela zamadoda aseSenegal kodwa ema ngxi amakhwenkwe kaShakes Mashaba.  
 
UTiyani Mabunda usebenze ngokuzimisela no-Andile jail esiswini nangona ebeqala ukudlalela iBafana Bafana kumdlalo obalulekileyo. 
Abadlali abahlaselayo uMpho Makola, Keagan Dolly noSerero bebeyiphethe mantsantsa iSenegal phaya phambili kwaye basebenzisane kakuhle no-Eleazar Rodgers obedlala yedwa njengefolosi futhi obegadiwe.  
Kuyiwe kwixesha lokuphumla uMzantsi Afrika uphala phambili ngamagowuli amabini eqandeni. Kuthe kwesesibini isigaba somdlalo abadlali beSenegal badlokova oku kwenkomo etyiwa sisibawu. Bankqonkqoze amatyeli aliqela kwiimpondo zeBafana Bafana – kodwa u-Itumeleng Khune akavuma. Emva kweenzame eziliqela kuthe ngomzuzu wamashumi amahlanu anesixhenxe yafumana igowuli lokubika iSenegal.  
 
Ihlasele isityawu-tyawu sento emva koko iSenegal – kodwa ayikwazanga ukulifumana elokulinganisa igowuli. Namhlanje iqela lesizwe loMzantsi Afrika lenze umsebenzi omhle kumdlalo obekunyanzelekile liwuphumelele. Abalandeli baseLimpopo abebezalise iPeter Mokaba Stadium bagoduke bexolile ezintliziyweni zabo emva kokufumana umdlalo obukumgangatho ophezulu.  
 
Nangona bezikhona iimpazamo ezixhalabisayo ezenziwe ngabadlali bakaShakes Mashaba emdlalweni ezinje ngokungawasebenzi kakuhle amathuba nokungabikho kozinzo ngokwasengqondweni kubadlali xa behamba phambili ngamagowuli – kodwa zizinto (ezo) ezingalungiswa kakuhle ukuzithemba kuphezulu kumdlalo ozayo xa (aBafana Bafana) besamkela iCape Verde kunyaka ozayo. Ngoku uShakes Mashaba uya kwikhefu evuya ngokuba enethuba lokuya kwindebe yehlabathi elicacileyo, phofu ukuba, iqela lakhe liyayiphumelela imidlalo ebalulekileyo ezayo ekhaya nasekuhambeni. 
 
Bafana XI: Khune, Hlatshwayo, Mathoho, Coetzee, Matlaba, Jali, Mabunda, Makola, Serero (Klate 80′), Rodgers (Grobler 58′), Dolly (Kekana 71′). 
Subs: Williams, Daniels, Mphahlele, Mbekile, Mahlangu, Vilakazi, Veldwijk, Patosi. 
Senegal XI: Diallo, Mbodji, Koulibaly, Gueye, Konate (Diouf 60′), Kouyate, Mane, Diame (Ndoye 46′), Ciss, Balde, Gassama (Toure 83′)."	not available
politics	Mabuyane: ‘Siyabulela kuni bephondo’	"INKULUBAPHATHISWA yaseMpuma Koloni, uOscar Mabuyane, wenze umbulelo kubantu bephondo ngokuphuma bayovota, nangona nje bengakhange baphume ngobuninzi babo. 
Umbutho iANC unkqenkqeza phambili ngeevoti kwiphondo laseMpuma Koloni nangona ubonakalise ukungakhuli ngenkxaso kwimimandla ekwintshona yephondo. 
Ethetha nabeendaba, uMabuyane uthe: “Ndibulela kubantu baseMpuma Koloni ngokuphuma bayovota ukuqinisekisa ukuba inkqubo yedemokhrasi ihlala ihleli.” 
UMabuyane, ongusihlalo weANC ephondweni, uthi njengeANC bayavuya ngendlela abaqhube ngayo kunyulo. Oku ukutsho nangona nje iANC iphulukene nolawulo lwesininzi kumasipala iKoukamma naseDr Beyers Naude. Kwaba masipala babini, iANC ibifudula ilawula ngokwesininzi. 
Ngo2016 iANC yaphumelela iKoukamma ngomyinge we-50.9%. Kolu lonyulo iANC iyakwazanga ukuphumelela ngesininzi kulo masipala ozinze eKareedouw. 
Emva kobalo, iANC ifumene u-46.3%, iDA 27.5% ze iPatriotic Alliance yafumana u-10.9%. 
Ukanti eDr Beyers Naude, umasipala ozinze eRhafu, iANC ifumene u-46.8%, iDA 39.6% ze iPatriotic Alliance yafumana u-4.2%. 
Ngo2016, iANC yaphumelela iDr Beyers Naude ngomyinge we-51.1%. 
Ukanti eNelson Mandela Bay, akukho mbutho othe wafumana isininzi, into ethetha ukuba kuza kuphinda kubekho urhulumente wenkazathi. . 
UMabuyane uthi enye yezinto ezibangele ukuba abantu bangaphumi bayovota ngumbandela weCovid-19. “Abantu bazibonile iintsapho zabo zibhubha, ngoko ke [abafuni kwenza mpazamo].” 
UMabuyane uthi ukugaya inkxaso ngeenyanga ezimbini bekungekho lula, kodwa watsho esithi ukusabela kwabantu kumaphulo wabo kuluphawu lokuba abantu basayixhasa iANC. 
“Abantu bayayibona inkqubela notshintsho olwenziwe yiANC ukusukela ngo1994. Ewe sisenoxanduva olungumnqantsa wentswelongqesho, siyayazi futhi ukuba abanye abakabi nazo iinkonzo, kodwa siyiANC sisebenza nzima ukuqinisekisa ukuba wonke ubani uphila ubomi obundilisekileyo.”"	not available
sports	UParker uthi abaqinisekanga ngekamva labo kwiChiefs	"Ifolosi yeKaizer Chiefs, uBernard Parker, ithi akukho namnye umdlali oqinisekileyo ngendawo yakhe njengokuba kulungiselelwa isizini entsha. Amakhosi athe saa iinzwane ekhangela umqeqeshi omtsha oza kungena endaweni kaSteve Komphela kunye nabadlali abatsha. Usihlalo weChiefs, uKaizer Motaung, uthembise abalandeli beqela lakhe ukuba mabalindele iinguqu phambi kwesizini ezayo emva kokungafumani nedobilityi iisizini ezintathu zonke. 
UParker, ofake amagowuli amathandathu kwisizini ephelileyo, uthi bonke abadlali banomdla wokuhlala kwiChiefs. Kutshanje uParker uwongwe yiPSL emva kokuba igowuli lakhe livotelwe njengelona liphume phambili kwinyanga ephelileyo. “Ngamanye amaxesha siyaqhula sithi akukho namnye oqinisekileyo ukuba uza kugcinwa. Sinesazela ngoba siyabona asisebenzanga ngokwaneleyo. Emva kokuvala isizini, asazi ikamva lethu lithini – kodwa siyayithanda iChiefs kwaye siyafuna ukuhlala kuyo siyibuyisele kwindawo yayo kwibhola yaseMzantsi Afrika,” utshilo uParker. 
Emva kokulahla kukaKomphela phambi kokuphela kwesizini, uPatrick Mabedi – owanikwa uxanduva lokuqeqesha okwethutyana, ukwazile ukufumana indawo yesithathu ekupheleni kwesizini ye-Absa Premier Soccer League. Lo nto ithetha ukuthi iChiefs iza kudlala kwiMTN 8 xa kuvulwa isizini entsha, iphinde ibuyele kwimidlalo yeCaf Confederation Cup eza kudlala kuyo neFree State Stars ephumelele indebe yeNedbank kwiveki ephelileyo eKapa. 
Akukacaci ukuba ngubani oza kuqeqeshi Amakhosi kwisizini ezayo. Phambi kokuphela kwesizini, uLuc Eymael oqeqesha iStars bekusithiwa uphakathi kwabaqeqeshi ekucingeleka ukuba banganikwa uxanduva yiChiefs. Kwiveki ephelileyo, u-Eymael uxelele iintatheli ukuba amaqela anomdla kuye akathethi naye kude kuphele le veki – xa ebuya eBelgium kowabo, uza kubuyela kwiFree State Stars."	not available
entertainment	#TheQueen	"Singalindela ntoni kumdlalo omtsha – iThe Queen, nekudlala kuwo uConnie Ferguson,Sello Maake kaNcube, Shona Ferguson, Sthembiso “SK” Khoza, Natasha Thahane, Mara Louw, Themba Ndaba, Mbali Nkosi, Dineo Moeketsi, Loyiso MacDonald, Zenzo Ngqobe, Zandile Msutwana no- Slindile Nodangala. 
Lo mdlalo uqala ngomhla wokuqala kweyeThupha (01.08.2016) kwiMzansi Magic. 
Isiqendu 1: Mvulo, 01 kweyeThupha 
Umthombo wobutyebi kaMzi uyadizwa, kwaye akukho kuhle. Umtshato kaKea ujika uba sisithwakumbe yakube loo mini iba yimpalalo-gazi. 
Isiqendu 2: Lwesibini, 02 kweyeThupha 
UShaka nosapho lwakhe bajamelene nokufa. UKgosi uzama iindlela zokuthomalalisa uHarriet. UMogapi uyabuya kwaye uAmo noBoi bachulumancile kukubuya kwakhe. 
Isiqendu 3: Lwesithathu, 03 kweyeThupha. 
UJerry uqinisekile ukuba umbulali ungaphakathi kwaKhoza. Ubudlelwane phakathi kotata nonyana abubuhle. 
Isiqendu 4: Lwesine, 04 kweyeThupha 
Umngcwabo ujike wanguqulukubhode phakathi kukaZodwa noHarriet. 
UKagiso uphandlwa bubuso begqiyazana elise lula kwaye ulithande ngokuphazama kweliso."	not available
sports	Njedu: Kunyanzelekile siphumelele namhlanje	"Umqeqeshi we-EC Bees, uVuyisile “Chippa” Njedu, uvumile ukuba ngokwenene iqela lakhe liphantsi koxinizelelo emva kokubethwa ngo’1-0 liqela laKwaZulu Natal, Uthongathi, kumdlalo ubutshisa izolo eSisa Dukashe Stadium.  
Eli qela laseBhisho lize kule tumente libonwa njengelinye lamaqela anokuthi anyukele kwaNational First Division ngenxa yendlela elidlala ngayo.  
Amathuba walo aphazamisekile ke kodwa emva kokuphulukana nomdlalo wokuqala. Ziliqela izinto ezibethe iBees izolo.  Ezinye zezinto engakwazanga ukuzenza kukudlala umdlalo odibeneyo, emva bebeziintsalu abadlali kwaye abakwazanga nokudala amathuba wokufaka amagowuli acacileyo. 
UNjedu uyayiqonda ingxaki elikuyo iqela lakhe kwaye uthi iqela lakhe lizimisele ukwenza umsebenzi ongcono xa iBees idlala neMainstay United ngo’09:00 namhlanje eSisa Dukashe Stadium.  Ukuba ayiphumeleli kulo umdlalo iBees, amathuba wayo wokuya kwiNFD azakuba mfiliba kakhulu emva kokuba iZizwe United, Uthongathi ziqokelele amanqaku apheleleyo izolo.  “Kubi ukubethwa sidlalela ekhaya. Siphise ngalo igowuli abalifumeneyo. Itumente isaqhuba, nantoni na ingenzeka ebholeni. Sizakuzama ukuphumelela ngomso. Ndinalo noko ithemba kule midlalo ishiyekileyo,” utshilo uNjedu. 
IZizwe United ihleli kwindawo yokuqala emva kokubetha iMainstay United ngo’5-0. Iqela laseKapa lidlala nelaseKZN, Uthongathi , elinethuba lokunyukela phezulu nalo. Ekuqaleni kwale tumente bekunqabe kakhulu amagowuli – kodwa izinto zijikile izolo.  
UMpho Erasmus weZizwe United, ofake amagowuli amane izolo, nguye ohamba phambili kule tumente nakwicala lamagowuli. Ngamaqela abambe iindawo zokuqala kuGroup A naku-B ayakuthi anyukele kwiNFD ngomso. 
Iziphumo zemidlalo: 
Super Eagles 0-0 Acornbush 
Buya Msuthu 1-1 Maccabi 
Acornbush 1-0 Maccabi 
Buya Msuthu 1-0 The Dolphins 
EC Bees 0-1 Uthongathi 
Zizwe United 5-0 Mainstay United"	not available
health	Ugawulayo akabulali, kubulala ubuyatha	"Uzungabuhoyi ubuyatha bam, Uzungabuhoyi ubuciko bam, Uzungabunaki ubuhle bam, Uzungabuhoyi ubudenge bam, Uze ungandigwebi awungomgwebi, Ubutyebi nobuhlwempu bam abunanto yokwenza nale nto, Uz’undincede ungandijaji gqirha ongenasidanga, Ukukhohlela kwam akuthi ndiyagula, Ukuvula kwam amehlo akuthi ndiyabona, Ukuphakamisa kwam unyawo akuthi ndiyahamba, Ukukhamisa kwam akuthi ndiyathetha, Ukushukumisa kwam’izandla akuthi ndibambelele, Ukuthatha kwam’ipilisi kuyatsho ukuba ingqiqo ikhona, Le ntlam’iphantsi kweli thafa leentwala iyasebenza.  
Ugawulayo akezi ngokucinga kwengqondo yam, Ugawulayo akosuleli ngobuciko bam, Ugawulayo akabulali ngokungena kwakhe egazini, Ugawulayo akatyalwa sitiyeni akayomifuno, Ugawulayo akavunwa masimini akazombotyi, Ugawulayo nguSathana onendlela yakhe yokwenza, LIRHAMNCWA elize ngoburhalarhume lingenamazinyo, Ugawulayo akaphili nam ntonje mna ndiphila naye, Andiphili nagawulayo kodwa osondelene nam uphila naye.  
Ugawulayo ndimthatha njengondwendwe, Ndimamkele kwaye ndimxabise njengomphambukeli, Ndinomunyu nomona ngaye ANDIMSASAZI, Ndimnasile ndimgadile ngowam, Masingachubelani ngaye AKANGOMAQHASHU, Masisonase esi sifo de sifumane indlela yokuphuma.  
NGOKUZIKHUSELA singahlangabezana naye lo bhubhane, Ngokuthetha ngaye SINGALINCIPHISA izinga lokwenyuka kwakhe, Ngokuthembeka isibalo singehla, NGOKUNYOLUKA sinyusa izinga lalo mbulalazwe, Ngokungamameli nokungakhathali sidala iintanda phakathi kwethu naye, Xa sinongabizwa ngamagama asinokoyika ukuyokuthatha iipilisi.  
Yingqiqo nengqondo yemveli ezinokusisebenzela, Bubuhlakani nokuva kweendlebe zethu ekunokusihlangula, Bubuciko nobungcathu bethu obunokusikhusela, Ubutyhakala nobuyatha abunakusisa ndawo, Ukuqava sikubek’ecaleni sijongane nalo mbulalazwe.  
Xa unogawulayo awuyobhokisi ehambayo, Ungumntu ufana nabanye abantu, Ntonje uphila nentsholongwane egazini, Intsholongwane efuna ukukhathalelwa, Intsholongwane enguntemekwana efuna ukonaswa, Intsholongwane ezenza usana efuna uthando, Le ntsholongwane ayibulali kubulala ubudenge, Ukuphila nentsholongwane akuthi uyafa ngomso.  
Ingaba kukubona kwamehlo wam? Mhlawumbi ukuva kwendlebe zam? Kungenzeka kukucinga kwentliziyo yam? Ndicinga uba kukuzikisisa nokuqiqa, Kukuqiqa okunokuqaphela nokuqonda, Umntakwenu, umntakwethu, udadenu udadethu,baphila nale ntsholongwane, Sonke siyachaphazeleka, Ngelinye ilanga sakuvuka ubhangile lo mbulalazwe, Uba iyakube iliphupha ze ndivuswe."	not available
politics	Umbuso ulindele iimpepha zokubhubha kukaTantsi	"IBUTHO lophando ooKhetshe (Hawks) lizakuva kwiGunya-Bantu lezoTshutshiso malunga nomkhombandlela kwityala lobuqhetseba likamanejala waseMnquma uSindile Tantsi,  obhubhe kwingozi yemoto kwiiveki ezintathu ezidlulileyo. 
UTantsi wabhubha kwakunye noonogada bakhe ababini ngethuba imoto awayehamba ngayo yohlobo lweMercedes Benz, yathi yangqubana okweenkunzi zegusha nebhaki kwindlela ekufuphi naseHarding kumazantsi onxweme laKwaZulu Natal. 
Umngcwabo kaTantsi waqhutyelwa kwikhaya lakhe eMachibini kuNtabankulu ngomhla wesixhenxe kule nyanga, apho iinkokeli zopolitiko eziquka uZweli Mkhize, Mlibo Qoboshiyane no-Oscar Mabuyane zaziyinxalenye. 
Ebhubha nje uTantsi, ebejongene namatyala obuqhetseba abandakanya izigidi ngezigidi zeerandi, ekutyholwa ukuba uzibhunyule kumasipala waseMnquma. Wabanjwa kwakunye nosomashishini waseGcuwa uSive Nombembe. 
Isithethi seeHawks kuzwelonke uBrigadiya Hangwani Mulaudzi uthi bazakulinda kwiNPA ngomkhomba-ndlela wetyala likaTantsi.  
UMulaudzi uthi ityala ngakuNombembe lizakuqhuba njengesiqhelo. 
Eli tyala lihlelelwe umhla wesibhozo kwinyanga ezayo. 
Isithethi seNPA kwingingqi yempuma yaseMpuma Koloni, uLuxolo Tyali, uthi sisiqinisekiso sokubhubha sikaTantsi esiza kubanika umkhomba-ndlela wokuba bathini na malunga neli tyala.  
UTyali uqinisekisile ukuba ityala ngakuNombembe lizakuqhuba ngokwesiqhelo."	not available
entertainment	Umboniso ongokuphazamiseka kwengqondo kumnyhadala oseRhini!	"Intloko ebuhlungu. Amaphupha amabi. Iinzame zokuzibulala. Ukuthenga iitasi ezingama-29 kunye nemicinga elishumi elinesibini. Ukubhaka amakhekhe (cupcakes) angama-400. Amafu egqitha engqondweni.  
Le yimifanekiso ecacileyo uSara (Jennifer Steyn) awayeyisebenzisa ukucacisa amava esimo sakhe se-bipolar disorder (neyayifudula isaziwa njengesigulo sengqondo) kumdlalo weqonga i-The Inconvenience of Wings.  
Lo mboniso kaLara Foot, noqale kubusuku bangeCawe, uboniswa ngqo kumnyhadala wobugcisa waseRhini (National Arts Festival). “Andiqinisekanga nokuba ndiyaphambana na, kuba andilelanga kuba ndiphambana..ujonga esipilini, ubona esi sidalwa kwaye akusazi kwasidalwa eso usibonayo,” uvakele esitsho uSara. 
 Ucacise ngohlobo ichiza lakhe lonyango, iLithium, yayimenza ozele, anxile, alumke kwaye athelwe tha ngayo, ngelixa umyeni wakhe uPaul (Andrew Buckland), ecacisa ngesiphithi-phithi awayequbisene naso nanjengoko wayejamelene nesimo senkosikazi yakhe.  
“Ndandimoyikisela, enobukhali, engenancedo, engenathemba. Ndandoyikisela abantwana,” utshilo.  
Lo ngumboniso wokuqala kwimiboniso ekuluhlu lwalo nyaka equbisana nemixholo enzima efana nesigulo sokuphazamiseka kwengqondo nokukhubazeka, zimo ezo zingaqhelwanga, nezikhatshwa lubukulo nokubekelwa bucala.  
UFoot uthi ukwenza isigulo sokuphazamiseka kwengqondo njengomxholo womdlalo wakhe, kuzakunceda ukudala ukuqondwa ngcono kwesi simo kwaye kukhuthazwe nokuthethwa ngaso.  
“Ndiyacinga kukhona ukubekelwa bucala, kwaye abantu abathethi ngesigulo sokuphazamiseka kwengqondo…Iseyindaba yakwamkhozi.Iintsapho zezona zichaphazeleka ngamandla, nekufuneka bephile nalowo unesi simo. Ukuba unokuba nomdlalo weqonga kwaye sithethe ngaso…ndicinga oko ingakukuchana umhlola.”  
UFoot uthi lo mboniso ukhuthazwe ngamava akhe esigulo sokuphazamiseka kwengqondo, kodwa akanaba. “Andithandi kuthetha kakhulu ngobomi bam, kodwa ndingathi ndinamava kakhulu kunjalo ndenze nophando olunzulu.” 
 Ukanti, uMncedisi Shabangu, nodlala indima yesihlobo sosapho nenjingalwazi yobume bengqondo, uJames, uthe lo mdlalo umvule amehlo ngesimo sokuphazamiseka kwengqondo.  
“Into yokuqala ukufunda kwam imigca yam kulo mdlalo ndathi, hawu! kwizindlu zabamhlophe ezi ngxaki zinzima. Kwizindlu zabamnyama ziyinto elula: kuvele kuthiwe uyaphambana. 
 “Lo mdlalo uvula iingcango, kwaye ucinge ukuba, oh! Nkosi, la mntu ndimaziyo apho ndihlala khona akaphambani, koko banesi simo. Ngoko ndiyafunda.”  
Omnye umdlalo kwakule nkqubo yalo mnyhadala , uLes Cenci, noveliswe nguGopala Davies, usekelezelwe kubomi bembongi yamaFrentshi uAntoine Aftaud, nophile ixesha ephazamiseke engqondweni.  
Eminye imiboniso ekulo mnyhadala ebiqubisana nokukhubazeka nguPurple Rain, umdaniso obalisa ngentwazana encinane nomfanyana ongevayo ngeendlebe, nabathandanayo."	not available
entertainment	Inzalelwane yaseMdantsane izenzela udumo kwiifilim	"WAQALA ukuqaphela isakhono sakhe emva kokuzenzela ifilim yakhe yokuqala, kanti oku iza kuba kukuqala komdla wakhe kwiqonga lokulingisa. 
Sibhala nje, uBuntu Wandisile Raxangana sele ezibonakalise kwimidlalo kamabonakude nakwiibhanyabhanya zamanye amazwe. 
 Ebalisela I’solezwe lesiXhosa, uthi emva kokuzenzela ifilim yakhe ethi ‘Ikasi Lam’ ngonyaka ka2016, abantu baye babonakalisa inkxaso kwisakhono sakhe. 
URaxangana, 33, yinzalelwane yaseN. U. 1 kwilokishi yaseMdantsane eMonti. 
“Ndiqale ngoNovemba ka2016 kwifilm endayibhalayo ethi Ikasi Lam. Kulapho abantu baseMdantsane babona ukuba ikhona into endinayo,”  kubalisa uRaxangana. 
Umsebenzi wakhe waziwa kwiifilim ezifana neRogue engumboniso bhanyabhanya waseNgilane, umboniso othi Alleyway nemidlalo yeMoja Love. 
Uthi ukulingisa ukufunde kwifilim yakhe iKasi Lam, nalapho wayedlala indima yomntu ongutsotsi. 
“Into endincedileyo kukuzenzela, kulapho nabantu babona khona, bendincoma, bendibiza ngegama lobutsotsi. Kule filim ndazibukela, ndazibona indlela endilingisa ngayo.”  
URaxangana ucebisa ngelithi kufuneka ukulingisa ibe yinto oyithandayo.  
“Ngoba ayikho into eyodlula uthando. Yima ngezinto ezizokuphazamisa, uzithobe kwabo usebenza nabo, ngokwenza njalo, uya kuphumelela.” 
KwiMoja Love udlala kumdlalo othi Ufelani neNdandatho- apho athi ufunde lukhulu. 
URaxangana uthi usebenze nabalingisi abaliqela esingabalula kubo uAustin Shandu, uNkanyiso Bhengu, uMorgan Fox nabanye. Imisebenzi yakhe ifumaneka kwiYouTube nakwizikhululo zikamabonakude ezifana neDStv. Eminye imisebenzi yakhe iquka iintengiso eziliqela kumabonakude. 
Onqwenela ukuncokola noBuntu angamkhangela kumaqonga onxibelelwano @King Buntu."	not available
politics	Indibano noluntu lwaseMbizana	"Uluntu lwaseMbizana luzakube lunendibano kwakunye nomphathiswa wezokhuseleko ephondweni uWeziwe Tikana namhlanje nalapho iinjongo ikukusombulula ukungaboni ngasonye phakathi koluntu lwala mmandla kwakunye namapolisa ala ndawo.  
Abahlali belali yaseNdengane nenesikhululo samapolisa kuvakala ukuba kukhona ukungavisisani phakathi kwabo kwakunye namapolisa kuba aboneliseki luhlobo asebenza ngalo amapolisa kula ndawo.  
UTikana uthi unethemba lokuba iingxaki ezipha ngokungenelela kwesebe zakuthi zisombululeke kutsho kubekho imvano phakathi kwabo, kutsho kuliwe nolwaphulo mthetho kula ndawo."	not available
politics	UMadonsela kuphuhliso lamanina	"UMkhuseli Woluntu kweli uThuli Madonsela uthi oorhulumente behlabathi bayangqinelana ukuba ukuxhotyiswa nokuphuhliswa kwamanina kubaluleke kakhulu kuphuhliso lwehlabathi.  
Uthi isicwangciso sophuhliso sorhulumente weli loMzantsi Afrika sithetha ngokucacileyo ngomcimbi wokuphuhliswa kwamanina, kwaye oku kuhambelana nombutho wezizwe ezimanyeneyo. 
Kwisithuba senyanga ezimbini ezizayo lo kaMadontsela uzakushiya esikhundleni sakhe sokuba ngumkhuseli woluntu njengoko liphela ixesha lesivumelwano sakhe kwesi sikhundla. 
 Lo mkhuseli woluntu ngoyena uthe wazibalula kumsebenzi wakhe wokungabinalusini kwinkqubo ezinobuqhophololo ngakumagosa karhulumente kuquka nomongameli weli uJacob Zuma.  
Le nyanga ithathwa njengeyokubhiyozela amanina emva komngcelele woqhankqalazo owabanjwa kumashumi amathandathu eminyaka eyadlulayo ngelibonakalisa inkcaso yokuphathwa kwamapasi ngabantsundu kweli."	not available
business	Bavelisa iibhotile zewayini eWhittlesea	"ZIIBHOTILE zewayini ezingamawaka amathathu anamakhulu asibhozo ezithe zaveliswa eShiloh eWhittlesea kwiinzame zokutshintsha ledolophana ibenye yeendawo zokuvelisa iwayini eMpuma Koloni. 
Imali ebalelwa kwishumi elinesibini lezigidi zeerandi ithe yachithwa ngumasipala wesithili iChris Hani ukutyala nokukhulisa imidiliya yokuvelisa iwayini ebomvu (Pinotage) nemhlophe (Chardonnay). 
Izolo, umhla weshumi elinesithoba, ibilusuku lokusungula ngokusesikweni le projekthi yewayini, iShiloh Vineyard, eWhittlesea. 
Noxa nje inkxaso-mali iphuma kumasipala waseChris Hani, le projekthi ilawulwa ziingcaphephe zamafama akwaFarm Vision ebambisene nabahlali baseShiloh phantsi kwendibanisela iMayime Cooperative. 
Imalunga namashumi amathathu anesithathu imisebenzi ethe yadaleka kule ndawo ukusukela oko iqalile le projekthi ngo-2012. Kula masimi kuhlakulwa ikhula, kuyathenwa ze kuphinde kunkcenkceshelwe. 
Omnye wabasebenzi uThamsanqa Xhelisilo uthi bayalivuyela eli nyathelo kuba ligxotha ikati eziko kwimizi yabo. “Into yokuvuka kusasa ubenento yokwenza ibaluleke kakhulu. Xa sizimisele kule projekthi, abantwana bethu bazakuba nemisebenzi ezinzileyo. Yonke le nto ixhomekeke kuthi, kuba urhulumente uyikhuphile imali,” kutsho uXhelisilo. 
Usihlalo weMayime Cooperative, uSelborne Cecani, uthi bagqiba kwelokuba bangene kule projekthi kuba bebona ukuba umhlaba wale ndawo ulungele phantse yonke intlobo yeziqhamo. UCecani uthi ngaphandle kwezibhotile abathe bazivelisa nyakenye, ziitoni ezilishumi elinesihlanu zomdiliya ezivunwe kulo nyaka ze zathunyelwa eNtshona Koloni ukuya kumfaxangwa ukuze zilungele ukusetyenziswa. 
“Sinomhlaba omkhulu kakhulu apha, yiyo le nto sagqiba kwelokuba masiwusebenzise ukutyala iwayini,” utshilo uCecani. 
Obambele njengosodolophu kumasipala wesithili iChris Hani uMthethunzima Jack uthi i-arhente yezophuhliso yalo masipala, iChris Hani Development Agency, ixakekile isenza uphando olujolise ekuzeni namacebo okuzinzisa eli phulo. 
UJack uyavuma ukuba isengumceli-mngeni into yokuba kulinywe lomdiliya eWhittlesea, kodwa oyukumfaxangwa eNtshona Koloni. “Izicwangciso zethu kukuba kwiminyaka emihlanu, lo mdiliya umfaxangwe apha eWhittlesea. Ngokwenza njalo, oku kuza kudala amathuba engqesho athe xhaxhe,” utshilo uCecani. 
Kutshanje umasipala iChris Hani utyelele eStellenbosch eNtshona Koloni uyokufunxa amava okwenza olu shishino."	not available
entertainment	Imincili igama lakhe libizwa kwiRadio Awards	"ESAQALA ngqa kwezosasazo kodwa igama likaBulelani Nonyukela sele liphakathi koomakadenetha bezosasazo. 
UNonyukela ubhengezwe njengomtyunjwa oza kukhuphisana nabanye abasasazi kwibakala labafunda iindaba (News Bulletin Reader) kwiimbasa zikanomathotholo, iRadio Awards zalo nyaka. 
UNonyukela, 25, ngumfundi weendaba kwisikhululo sikanomathotholo iMadibaz Radio eseNelson Mandela University (NMU) eBhayi. 
Igama lakhe liphakathi kwabanye abasasazi bezikhululo ezifana nePukFM, Tuks FM neUJFM. Zonke ezi zikhululo zibizwa ngokuba ziCampus Radio. 
Emva kokuphumelela izifundo zobuNtatheli (Degree in Journalism) eRhodes University eMakhanda, uNonyukela uqalise ukusebenza koonomathotholo basekuhlaleni abaliqela abafana neRhodes Music Radio, iForte FM, iRadio Grahamstown neNgqushwa FM. 
Eli tyendyana laseChisirha eNgqushwa, lixelele I’solezwe ukuba linomothuko ovangwe yimincili kukuchongelwa kwiRadio Awards. 
“Wow! yoh! Ndinemincili! Kaloku iRadio Awards ndizazi njengezona mbasa zinkulu zikanomathotholo,” utshilo. 
“NgoDisemba ndabona umpapasho othi amangenelo avulile, ndaqonda ukuba nam mandikhe ndifake kuba akukho nto iza kundilahlekela. Ndivuyela kwaukuchongwa kuba oku kuthetha ukuba ndenza le nto ifunekayo, kodwa ndiyayazi ukuba kusafuneka ndiphucukile pha naphaya kodwa ndivuyela ukunqwala kweejaji ezizingcali kwezosasazo, ” kuphawula uNonyukela. 
UNonyukela ufunde eCisira Primary School naseG.J Louw. Amabanga aphakamileyo wawenza eMotherwell High School. 
Umdla kaNonyukela kubuNtatheli uqale asakuxelelwa esesekhritshi ukuba uza kuba yintatheli xa ekhulile. 
“Ndaba nomdla ke ukuba yintoni kanye kanye intatheli, kulapho ndaqala ukumamela oonondaba kunomathotholo, ndasuke ndathanda aba bafunda iindaba kunaba bazicholacholayo. Ndikhule ke ndimane ndilinganisa abantu abafana notata uFikile Lubisi, Siyavuya Sineke oomama uNoxolo Grootboom, Zodwa Nogilana, Dikeledi Jobela, Ntombekhaya Nkwenkwezi, uFundiswa Mhlekude nabanye, ” kubalisa uNonyukela. 
Uthi ngamanye amaxesha ebeye abashicilele abasasazi xa befunda iindaba aze emva koko abalinganise. 
Uthi awakuthandayo kwisikolo sezobuntatheli kukuthi xa ebuyile ekucholacholeni amabali, adibanise konke akufumeneyo de ibali livakale kamnandi esebenzisa isandi namazwi ngendlela eyakha umfanekiso-ngqondweni kumphulaphuli. 
“Kubamnandi xa umamela onke la maqhekeza ubuwacholachola edibana ethetha into enye,” kutsho lo msasazi. 
UNonyukela uthi unqwenela ukuzibona ekwisikhululo esikhulu sikanomathotholo okanye esikamabonakude ngenye imini esebenza njengomsasazi okanye umdidiyeli weendaba. 
“Kodwa ndinawo nomdla nakwezinye iinkqubo ezingezizo ezeendaba,” ugqibezele watsho."	not available
entertainment	Icham kwabafuna ukulingisa kwimidlalo kamabonakude	"INGABA useMonti? Unephupha lokulingisa kumabonakude, unqwenela ukwazi ngcono ngekhondo lokulingisa okanye iqonga lemidlalo kamabonakude gabalala, ukuba kunjalo, eli lithuba lakho. 
  
Indumasi yemidlalo kamabonakude, uChumani Pan, uza nolwazi kwabo basakhulayo nabanqwenela ukudlala kwimidlalo kamabonakude njengaye. 
  
Abo baseMonti nakwiindawo ezikufutshane baza kufumana uqeqesho oluntsukumbini simahla kule nzalelwane yaseMooiplaas. 
  
Ebalisela I’solezwe ngale nkqubo, uPan uthi usabele kwizicelo zabo banomdla ngokwazi ngcono ngokulingisa kwiifilimu. 
  
“Emva kokucelwa ngabantu abaninzi abafuna ukwazi banzi ngokulingisa nangeqonga lemidlalo kamabonakude, ndigqibe kwelokuba ndisabele kwelo khwelo,” kutsho uPan. 
  
UPan uthi uyazazi iindleko zokuya kufundela ukulingisa (Acting) kwizikolo ezifana neAFDA, iCity Varsity namanye amaziko okufundela ukulingisa. 
  
“Ndiza kwabelana nabo ngolwazi oludinga imali elininzi ukuze ulifumane.” 
  
UPan, ofumene iimbasa eziliqela ngokulingisa kwimidlalo kamabonakude waziwa kwimidlalo efana neMontana, Ashes to Ashes, Igazi, Isithembiso, Loxion Lyric, Shooting Stars, The Docket neminye eliqela. 
  
Lo mdlali kamabonakude uza kufundisa phakathi kwezinye izinto ngendlela yokulungiselela uvavanyo (audition) lokulingisa kumdlalo kamabonakude, intengiso, ukufumana i-agency, isigama esisetyenziswa kumabonakude nendlela yokubhatalwa. 
  
Uthi unethemba lokuba olu qeqesho luza kukhula xa efumana inkxaso ngokwasepokothweni ukuze lunwenwele nakwezinye iindawo. 
  
“Ndinqwenela ibe zinyanga ezintathu nangaphezulu ndifundisa abantu ngokulingisa, emva koko sibe ne-agency eza kuza izokukhetha italente ze iyityikitye phantsi kwayo,” kutsho uPan. 
  
Kolu qeqesho kulindeleke abo bathabatha inxaxheba banikwe ithuba lokubonisa ngesakhono sabo eqongeni. 
  
Olindelekileyo ngulowo uneminyaka eli-18 ukuya kuma-40 ubudala. 
Ungalibali ukuphatha incwadi yokuqokelela ulwazi olufumanayo.  Ithamsanqa lakuwela abo bangama40 bokuqala ukubhalisa. 
Ukuthatha inxaxheba tsalela kulo mnxeba: 083 427 0749 okanye 071 193 5743."	not available
entertainment	UMmabatho usibalisela ngobomi bakhe kwiZaziwa!	"WAYEKHE wadllala njengoLumka kumdlalo iGenerations, nanjengesithandwa sikaS’bu kumdlalo iRhythm City, ukanti ebesandul’ ukudlala kumboniso otsale umdla kubathandi bemiboniso bhanya-bhanya, iHappiness is a Four Letter Word.  
Wena umazi kangakanani uMmabatho Montsho? Konke ofun’ ukwazi ngale nzwakazi uzakufumana ngoLwesine (2 Juni) kwinkqubo yeSABC 1 uZaziwa (19h30).  
UMmabatho uzakube echub’ isikhwebu nombhexeshi kaZaziwa uPearl Modiadie, nalapho azakube emchubela ngokuba ngumlawuli wemiboniso, kwakhona nangohambo lwakhe kubizo lwentwaso.  
UMmabatho uzakube ekwaveza nendlela awafunda ngayo ukulawula uxinzelelo lwengqondo (umvandedwa).  
Emva kweenyanga zamarhe okuba, eli gqiyazana likubudlelwane bothando nosomlomo we-EFF uMbuyiseni Ndlozi osele edume ngelika “People’s Bae’’, esi sibini sibonwe sikunye.  
La marhe aqaqambe ngenyanga yeThupha kophelileyo, kodwa esi sibini sisatye tyum ngobudlelwane baso.  
Besikhe sabona imifanekiso kaNdlozi noMmabatho bekunye kutshanje, ingaba uzakusityhilela ngokuqhubeka phakathi kwabo kuZaziwa?"	not available
sports	‘Ziyafuduka iimbaleki ngoba akukho nkxaso’	"Nangona imbaleki yaseTsomo iqale ukubaleka kwisithuba seminyaka emihlanu egqithileyo kodwa isazimisele ukuya phambili.  
UMcoseleli Luyaba, 38, ngumntu ongazange wazibona eyimbaleki yemidyarho emikhulu esakhula kwilali yakwaLuthuli, izinto zaguquka ngenye imini awaboniswa ngayo elinye icala lobomi ngumququzeleli nentshatsheli yophuhliso lwezemidlalo eTsomo, uNomakhwezi Manqaba.  
“Ndikuqale ukubaleka kwiTsomo Race Marathon eququzelelwa ngusisi Nomakhwezi Mkunyana Manqaba.  
Nguye owandibona kwihotele yaseTsomo ndizonwabele. 
Wandijonga emva koko wandichonga kuloo nginginya yabantu ukuze ndithathe inxaxheba kwiTsomo Race ejongene nophuhliso lwetalente yabantu abatsha,” utshilo uLuyaba. 
Kwiminyaka emine egqithileyo, uLuyaba, obalekela iqela ekuthiwa yiBalekani Athletics Club, wenze inkqubela engummangaliso kwaye ukhuphisene namadoda aziwayo kwihlabathi kwimidyarho yeembaleki emikhulu eMzantsi Afrika.  
“Ndiqale ukubaleka kuyo iTsomo Race ngo2015 emva kokukhuthazwa ngusisi uNomakhwezi.  
Zange ke ndiphinde ndime emva koko kwaye sele ndibaleke imidyarho equka iChris Hani Marathon, iHeroes Marathon, iCheetahs Challenge Marathon, iElliot Madeira Marathon, iNelson Mandela Marathon, iTwo Oceans, iUltra Marathon neBonkolo Marathon,” utshilo uLuyaba, uthe uyakuthanda ukuba yimbaleki ngoba yinto eqoqosha isimilo somntu, emohlukanisa nezinto ezimbi imenze umntu ongumzekelo ekuhlaleni. 
ULuyaba unyamezele ngoba iimbaleki zaseMpuma Koloni azixhaswa kwaye ezinye sezifudukele kwezinye iindawo. “Into embi eMpuma Koloni kukunqaba kwenkxaso. Lo nto yenza iimbaleki zifudukele kwamanye amaphondo ngelizama ukufumana amadlelo aluhlaza. Ziye zancama ezinye iimbaleki ngenxa yokunqaba kwenkxaso. Eyona nto endiyinqwenelayo kukubakho kwenkqubo yophuhliso ezilalini. Ilele italente ezilalini nasezikolweni. Umzekelo, abantwana abakumaziko ophuhliso kwiindawo ezaziwayo njengeTuks Academy, basuka ezilalini,” utshilo uLuyaba."	not available
politics	Isilumkiso sikaEskom kwabezopolitiko	"Iqumrhu elinkinkisha umbane uEskom ulumkisa oosopolitiki esithi mabayeke ukuxhoma amaqwakuqwaku abo okugaya inxaso yolonyulo loorhulumente basemakhaya oluzayo kwiipali zabo kwanakwizikhululo zombane zabo njengoko zinobungozi.  
Abakwa-Eskom bathi oku kukulumkisa kwanokukhumbuza uluntu ukuba umbane wabo kwezi pali nakwezi zikhululo (mini-substations) umbane ukhona ngalo lonke ixesha, kwaye xa unjalo uyingozi lowo ubambayo nosondelayo angonzakala ngokumasikizi okanye abhubhe."	not available
entertainment	Imbasa kaMangesi yeminyaka elishumi kusasazo	"UKUFUMANA imbasa kungabethelela indawo yakhe kwezosasazo kwaye kananjalo kumkhuthaze. 
Le yindlela uSamora Mangesi afuna ukubhiyozela ngayo ukufinca iminyaka elishumi esasaza kumabonakude nakunomathotholo. 
Sithetha nje igama likaMangesi likumnqwazi weSouth African Film and Television Awards (SAFTAs) phakathi koompondo zihlanjiwe bosasazo lukamabonakude ngenkqubo ayenza kwiSABC1 ebizwa Real Goboza. 
Encokolela I’solezwe lesiXhosa, uMangesi uthi kokokuqala ngqa kwiminyaka yakhe elishumi yosasazo echongelwa imbasa. 
“Oh, kunini! Bebelinde ntoni na kule talente ingaka? Ndivuya ngendlela engazenzisiyo!” utsho ehleka. 
Uthi unethemba lokubuya nale mbasa ukuze iyokubekwa ekhayeni lakhe eliseMonti. 
UMangesi uqale ukusasaza ngo2012 kwinkqubo kamabonakude eyayibizwa Youth Aflame kwisikhululo sikamabonakude wasekuhlaleni eKapa iCTV. Waze waqala ukuduma ngokwenza inkqubo yeHectic Nine-9 ngo2013. 
UMangesi, onkaba ikwilali yaseNkelekethe kuCentane, wenza inkqubo ethi Iqonga Labatsha kuMhlobo Wenene FM rhoqo ngeMigqibelo. 
Uthi nangona umabonakude nonomathotholo besasazela uluntu, kodwa ngamaqonga ohlukileyo. 
“Kunomathotholo nguwe nomboko nobuxhakaxhaka obunokundibhida ngamanye amaxesha,” kutsho lo msasazi ezihleka. 
“Kumabonakude, ininzi intshukumo eyenzekayo nabantu abakhoyo estudiyo. Kuzizibane, iikhamera, abantu abalungisa inkangeleko yakho nokuninzi,” kucacisa uMangesi. 
Phambi kokuzibhaqa ekuMhlobo Wenene, uMangesi ebesenza inkqubondaba kwiChannel Africa ukususela ngo2017. Ukhe wasebenzela oonomathotholo abaliqela abasasaza ngeintanethi. 
Eli tyendyana likhulele kwa10 eMdantsane kuquka naseWestbank eMonti. 
“Ukukhulela eMdantsane kwandinika ithuba lokufumana ubomi baselokishini, ndibe ngaxeshanye ndifunda edolophini eSelborne. Lo nto  yandinika isakhono sokufikelela nokukwazi ukuthetha nabantu abohlukeneyo kwiinkalo ngeenkalo zobomi,” kutsho uMangesi. 
“Ndikhule ndingumntwana olithandayo iqonga. Bendidlala kwimidlalo yeqonga esikolweni eGuild Theatre naseArts Theatre eMonti. Usasazo lundikhumbuza okuninzi ngeqonga lokulingisa. Lundinika inkululeko yokubandim kwaye ndabelane ngomntu endinguye noMzantsi Afrika. 
“Okunye endikuthandayo lukwandinika iqonga lokulungisa iingqondo zabatsha abakhulela kwiindawo ezitsala nzima, ndibanika ithemba lokuphuma kobo bugxwayiba,” kutsho uMangesi. 
Lo msasazi uthi abantu bayalibala ukuba iqonga lezolonwabo lingumsebenzi njengeminye imisebenzi ekunzima ukuyenza. 
“Lineepolitiki zalo, nabantu abaninzi abaliphetheyo abaquka ababukeli nabaphulaphuli. Xa kumnandi kuba mnandi, kodwa xa izinto zingekho ngecala lakho oko kungakurhuqela engontsini yobumnyama, kwaye oko kuko okubangela abaninzi kwiqonga lezolonwabo ukuba bazibulale,” kulumkisa uMangesi, esithi nakuye zibe ninzi ezimbi nezintle ezimehleleyo kwaye ziseninzi eziza kumehlela kuba naye ungumntu. 
Uthi umsebenzi woMhlobo Wenene ufike ngexesha apho ebekhangela into entsha eza kumonwabisa, eza kumcela nomngeni. 
“Ukubakwesi sikhululo uMgqibelo noMgqibelo kwenza kanye loo nto. Into endiyithandayo ndinoxanduva lokuzididiyelela yonke inkqubo yam ngenkxaso yabandiphetheyo.” 
UMangesi uthi ubathembile abaphulaphuli bakhe ukuba baza kumvotela nanjengoko bamvotela nangethuba kukhangelwa umsasazi weHectic Nine-9 ngo2013. 
Iminxeba yovoto ivula kwiveki ezayo kwaye iinkcukhaca zokuvota uza kuzixhoma kumakhasi akhe onxibelelwano. 
UMangesi ubambe ngazibini kwabamxhase kwikhondo lakhe lokusasaza kule minyaka ilishumi."	not available
sports	Aza kuqhumiselana ngothuli amahashe kwiBerlin November yodumo	"Oyena mdyarho wamahashe omkhulu kwiphondo leMpuma Koloni owaziwa ngokuba yiBerlin November Horse Racing uza nesinye isiqendu kulo nyaka emva kokuphazanyiswa yiKhorona enyakeni ogqithileyo. Iinkabi zamahlashe antlobontlobo eziphuma mbombo zone zeMpuma Koloni ziza kukhuphisana kube mdaka iisali kwakusasa ngoMgqibelo kwibala eliseBerlin ecaleni kohola wendlela oya kwidolophi yaseQonce. Njengokuba umdyarho wamahashe eBerlin ukhula ngokuhamba kweminyaka, nakulo unyaka kulindeleke ukhuphiswano olunzima kakhulu. Eyona nto eza kukhuthaza abaphalisi nabanini bamahashe kakhulu kukuba eliphume phambili liza kugoduka nemali engamakhulu amahlanu amawaka erandi (R500 000) namanye amabhaso ngoMgqibelo. 
Injongo ephambili yomdyarho isoloko ikukulola izakhono zabaphalisi nokukhulisa umdlalo wamahashe ngokubanzi. Umbuzo: Leliphi ihashe elakugoduka nesityhwentywe semali esesichengeni? Impendulo iya kufumaneka emalanga ngomhla omkhulu. Ophumelele uya kuba nento yokuqhayisa kude kube ngunyaka ozayo. Kodwa nangona abantu abaninzi betsalwa yimidyarho yamahashe asuka ezilalini ubukhulu becala – kodwa kukho necala lomculo nelefashoni. Phakathi kwabadidiyeli bomculo abaziwayo ekulindeleke bazimase iBerlin November kukho uDJ Fresh oza konwabisa izihlwele zabantu eziza kube zigcwelise ibala. Abaququzeleli bomsitho zonke izinto zihamba ngendlela ebezicwangcise ngayo. 
“Sitsha ziintambo, yonke into ihamba kakuhle. Sizimisele ukwenza yonke into ngendlela ehambelana nesimo seKhorona. Amatikiti asahamba kakuhle kwaye kukhangeleka ngathi abantu bafuna ukungena kwiiholide zehlobo ngesitayile,” utshilo uBantu Bara, omnye wabaququzeleli beBerlin Novemver. Phakathi koosaziwayo abaza kuzimasa umnyhadala walo nyaka kukho abantu abafana noDumisani Mbebe, uPearl Noxolo (ongumdlali kuGenerations, The Legacy) noSiyabonga Mdlalose. Kulindeleke ukuba iBerlin November itshayelelwe ngokhuphiswano lwabathungi beempahla balapha eMpuma Koloni bekhankathelwa ngabantu abaphum’ izandla kwicandelo lezempahla."	not available
sports	UVabaza ulangazelela iwonga elikhulu emanqindini	"Usompempe waseMonti olinenekazi ophume izandla ufuna iwonga elibalulekileyo ekuthiwa yiLifetime Achievement. Lo sompempe nguSiya Vabaza-Booi, ongomnye wabantu abaphume bencumile eholweni ebekubanjelwe kulo umsitho wokuwonga abagqwesileyo emanqindini eSandton, eGoli.  
UVabaza-Booi uthiwe jize ngewonga lokuba ngoyena sompempe obalaseleyo kumanenekazi kunyaka ka2018. Ngoku uVabaza-Booi uthi ufuna iwonga elikhulu – iLifetime Achievement.  
“Kudala ndisemanqindini. Ngunyaka wam wamashumi amathathu ndisebenza lo msebenzi. Eli lithuba lokuba ndidedele ulutsha. Iwonga endilifumeneyo ibilelesixhenxe. Kudala noko ndiwaphumelela. Ndifuna elona wonga likhulu ngoku,” utshilo uVabaza-Booi. 
UVabaza-Booi uncome uBoxing SA noRhulumente olawulayo ngokunika ithuba amanenekazi ukuze abanegalelo emanqindini.  
“Ekuqaleni yayindim ndedwa inenekazi elingusompempe. Ndiyabulela kuRhulumente noBSA ngokuqinisekisa ukuba amanenekazi anikwa ithuba emdlalweni wamanqindi,” utshilo.  
Emva kokuphumelela, uVabaza-Booi ubulele indima eyenziwe lusapho lwakhe, abaququzeleli nabalandeli bamanqindi.  
“Ndibulela wonke umntu ondixhasileyo kuhambo lwam emanqindi,” utshilo.  
Kwelinye icala, imbethimanqindi yaseMdantsane, uThulani Mbenge, igoduke newonga lembethimanqindi ebalaseleyo. Ngelixa intshatsheli yoMzantsi Afrika emanenekazini kudidi lweNtambanani, uMellisa Miller, igoduke newonga lembethimanqindi elinenekazi elibalaseleyo kunyaka ka2018. 
Amanye amawonga: 
Male fight of the year: Mzoxolo Ndwayana v Shaun Ness 
Female fight of the year: Asandiswa Nxokwana v Sherodine Fortuin 
Male prospect of the year: Ayabonga Sonjica 
Female prospect of the year: Simangele Hadebe 
Media person of the year: Thabiso Mosia 
Male ring official of the year: Alan Matakane 
Most promising ring official of the year: Simphiwe Gceba 
Knockout of the year: Zolani Tete v Siboniso Gonya 
Trainer of the Year: Colin Nathan 
Promoter of the year: Teris Ntutu (Rumble Africa Promotions) 
Most promising promoter of the year: Xolani Mampunye of Last-Born Promotions 
Manager of the year: Colleen McAusland 
Special achievements: Zolani Tete, Hekkie Budler, Moruti Mthalane, Xaba Boxing Promotions 
Lifetime achievement awards: Themba Zulu, Les Andreasen, Gladys Tsenene, Jeff Ellis, Mzoli Madyaka. 
isibhalo@inl.co.za"	not available
health	Yolukani asizi, batsho Elundini	"IINKOSI zoMasipala iElundini zithi ngumngcipheko into yokolusa amakhwenkwe kweli hlobo ngenxa yeCovid-19, ngoko ke ziye zavumelana ngazwilinye ukuba alizukuqhubeka isiko lolwaluko kula masipala. 
Esi sigqibo seenkosi zalo masipala, sivele ngethuba lendibano ebibanjelwe kwiholo ledolophu yaseMaclear kwiveki ephelileyo. Le ndibano ibikhwetywe licandelo lolawulozintlekele kuMasipala weSithili iJoe Gqabi. 
UMasipala iElundini wenziwa ziidolophu ezintathu, iMaclear, Ugie neMount Fletcher. Lo masipala uqhuba isiko lolwaluko minyaka le, kwizizwe zamaHlubi, baKoena, nezinye. 
Urhulumente wathabatha isigqibo sokuba ulwaluko alizukuqhubeka kubusika balo nyaka ngenxa yeCovid-19. 
UNkosi Monki Shadrack Moshoeshoe uthi bavumelene ukuba phantsi kwesigaba sokuqala (Level 1) sokuvalwa kweentshukumo elizweni, malingaqhutywa isiko lolwaluko kula masipala ngenxa yemingcipheko eza nentsholongwane yeKhorona. 
UMoshoeshoe uthi noxa nje kukho iingxelo zabeendaba ezithi maliqhubeke eli siko, kweli hlobo, bakholelwa ukuba akucaciswanga gca ukuba baza kukhuseleka njani abakhwetha. 
“Asinakwenza iphulo lovavanyo ngempilo yabantwana bethu, kuba xa kukho into egwenxa kuza kufuneka siphendule. Abantu baza kusibuza ukuba siyivumeleni ukuba yenzeke into enje. Okwangoku silindele ukuba ulosuleleko luphinde lubuye kwakhona,” utshilo uMoshoeshoe, okwakwiqonga lolwaluko Elundini. 
Ukwathe: “Asizi. Esi sisigqibo esisithathele zonke izizwe noba ngamaHlubi, abaThembu okanye abaKoena.” 
Okwangoku, urhulumente kazwelonke akakayiniki imvume yokuba makolukwe. Iingxoxo ngokhuseleko lolwaluko, ngokumayelana neCovid-19, sele ziqhutyiwe apha ephondweni. 
Ethetha eHogsback ngenyanga yoMsintsi, iNkulubaphathiswa uOscar Mabuyane wathi: “Eyona nto singafuni kuzibona sigaxeleka kuyo kukubeka esichengeni sentsholongwane yeKhorona, amakhwenkwe awolukileyo. Kwibhuma amakhwenkwe olukileyo analo ithuba lokungasondelelani, logama lawo acukene kwisiza sengcibi kuza kuba nzima ukungasondelelani.” 
“Abakhwetha endikhe ndabatyelela kule minyaka idlulileyo bendiye ndifike bephaya kwikhulu abanye babo. Ngumngcipheko lowo! Siyaluqonda uxinzelelo lwamakhwenkwe afuna ukoluka,” watsho uMabuyane. 
Kusenjalo, uMabuyane usahleli bucala emva kokufunyaniswa enentsholongwane yeKhorona emva kovavanyo. Kwankqu noMphathiswa wezeMidlalo, uLonwabo, ubuGcisa neNkcubeko, uFezeka Nkomonye, naye ufunyaniswe enale ntsholongwane emva kovavanyo."	not available
politics	Ingaba sisiphelo solawulo lweDA eBhayi?	"Usecicini lokuphulukana nolawulo urhulumente wendibaniselwano okhokelwe yiDA kumasipala waseBhayi.  
Kuphela unyaka wesibini kulawula urhulumente wendibaniselwano eBhayi, kodwa ixesha elininzi ubuhleli ngentsula enye emva kokuphuma kweUDM kulo rhulumente.  
Amaqela aPhikisayo kulo masipala kuquka nePatriotic Alliance elilungu kurhulumente wobambiswano athathe isigqibo sokuliphelisa ulawulo olukhokelwe yiDA eBhayi.  
Okunyuse ithemba ngakumbi kula maqela sisiqinisekiso senkxaso yeEFF nePatriotic Alliance. Ngala maqela omabini asindise urhulumente okhokelwe yiDA ngaphambili, ngokuthi elinye lawo libe ngakwicala lorhulumente okhokelwe ngulo mbutho.  
Ulawulo lorhulumente okhokelwe yiDA eBhayi zange laqina. Lo mbutho wangena elulawulweni emva kokufumana i57 yooceba kunyulo lango2006, wabambisana neUDM enezihlalo ezibini, iCOPE, neACDP ezinesihlalo esinye kumbutho ngamnye.  
Uzinzo lwaphela nje kwinyanga ezimbalwa kulandela ukungaboni ngasonye phakathi kukaSodolophu uAthol Trollip noMongameli Bobani owayefudula elisekela lakhe.  
UBobani wayekhala ngelithi uTrollip uthatha izigqibo ngaphandle kwegalelo leUDM kodwa afune inkxaso yalo mbutho kwibhunga.  
Lonto yenza ukuba iUDM ivote namaqela aphikisayo kwiintlanganiso zebhunga. Kwelayo icala, iDA yayityhola uBobani ngobuqhophololo kwiSebe lezeMpilo elaliphantsi kwakhe nangokusebenzisana namaqela aphikisayo ekuqethuleni ulawulo olukhokelwe yiDA.  
Oku kwayibulala imvisiswano phakathi kwala maqela kwakhokelela ekususweni kukaBobani njengoSekela Sodolophu.  
Emva kokwahlukana neUDM, iDA yakrweca iPatriotic Alliance ukuba ibe yinxalenye karhulumente wendibaniselwano, kodwa nayo yaphinda yaziguzula emva kokuba uceba wayo uMarlon Daniels engasifumenanga isikhundla sokuba ngusekela sodolophu. Iza kuba lityeli lesithandathu eli kwiinzame zokususa ulawulo kwiDA. 
 Ityeli lokuqala lalikhokelwe yiANC kweyoMdumba kunyaka ophelileyo, kodwa lo mbutho wabuya wakurhoxisa oku emva kokungafumani nkxaso kwamanye amaqela aphikisayo. 
 Ityeli lesibini lilandele emva kokukreqa kwePatriotic Alliance isihlandlo sokuqala kolu bumbano ngeyeNkanga kodwa iDA yasindiswa yiEFF.  
Ukanti kwayona iEFF izame izihlandlo ezintathu ngelizama ukohlwaya iDA emva kokuba iDA yalile ukuxhasa isiphakamiso seEFF ePalamente esifuna kuthathwe umhlaba kwabamhlophe ngaphandle kwentlawulo.  
Sebhalele kuSomlomo kaMasipala uJonathan Lawack ukuba kuhlalwe intlanganiso yebhunga engxamisekileyo ngoLwesihlanu wale veki nalapho imiba eza kuphakanyiswa iquka ukuphelelwa lithemba kusodolophu uTrollip, kusomlomo uLawack, umbhexeshi uWerner Senekal kwanesigqeba esikwikomiti kusodolophu.  
UBobani noza kuphakamisa ukususwa kukaTrollip njengosodolophu uthe:  
“Ekugqibeleni side savana sathetha ngazwinye, akusekho qela lifuna ukusebenzisana neDA ngoku.”  
UBobani uthe iACDP kwakunye neCOPE ezise kurhulumente wobambiswano neDA, amasango avulekile kuzo ukuba zizibandakanye nalo rhulumente uza kusekwa.  
OkaBobani uvumile nokuba uza kuzigqatsela ukuba ngusodolophu walo Masipala uMbaxa. Noxa kunjalo, iEFF ithi usaxoxwa umbandela kasodolophu.  
Kumaxesha lo mbutho wawusithi awunokumxhasa uBobani njengosodolophu. Usihlalo weEFF eBhayi uNgawethu Madaka uthe: “Okwangoku usaxoxwa umba welungu eliza kuthatha njengosodolophu.” Walile ukuzibophelela, ngelithi lo mbutho uza kuxhasa uBobani kusini na."	not available
sports	‘Kundincedile ukusebenza nabaqeqeshi abohlukeneyo’	"Omnye wabadlali beChippa United abenze umsebenzi oncomekayo kule sizini nguAbel Mabaso.  
Lo mdlali wafika wabethelela indawo yakhe eqeleni kwangomhla wokuqala wakhe.  
UMabaso wagaleleka kwiChippa phambi kokuqala kwesizini emva kokutyikitywa nguDan “Dance” Malesela owagxothwa ngokukhulu ukungxama emva kwebathwana lemidlalo kule sizini.  
Indawo kaMalesela yathathwa nguTeboho Moloi oye wagxothwa naye emva kwemidlalo eliqela, iqela lingaqhubi kakuhle. Kumnandi enkampini yeChippa United ngoba iqinisekile ukuba iza kuhlala kwiPSL.  
UMabaso ngomnye wabadlali abaqinisekise ukuba lo nto iyenzeka nangona besebenze phantsi kwabaqeqeshi abaliqela. 
Bonke abaqeqeshi beChippa basebenzise uAbel Mabaso njengentsika yeqela ngenxa yokuthembeka kwakhe nokuzimisela emsebenzini wakhe.  
Nakubeni kunjalo, le ndodana ivumile ke kambe ukuba bekungelulanga ukusebenza nabaqeqeshi abohlukeneyo noxa kubekho ukufunquka emdlalweni yawo.  
“Sisebenze nabaqeqeshi abathathu kule sizini. Lo nto indincedile mna ngoba ndifunde ukusebenza nabantu abaneendlela azingafaniyo zokusebenza. Kube kuhle kum ngoba kule sizini ndikwazile ukuncedisa abanye abadlali nokufaka amagowuli aliqela,” utshilo uMabaso. 
Lo mdlali, owayefudula edlalela iAjax Cape Town, uthi ebomini bakhe njengomdlali webhola ekhatywayo uqamele ngezinto ezintathu: indlela azibona ngayo izinto, indlela azilolonga ngayo nendlela adlala ngayo ebaleni.  
UMabaso uthi akazikhathazi ngezinye izinto angenalo ulawulo lwazo. “Ingqondo yam ndiyibeka kwizinto endikwaziyo ukuzenza. Zonke ezingaphaya kwamandla wam andizihoyi.” 
Le ndedeba yaseThekwini ithi ukudlala rhoqo yeyona nto ibiyifuna kule sizini kwaye izimisele ngokuthi gqolo isebenza ngokuzimisela ukuze ifikelele kwindawo efuna ukuba kuyo ebomini bayo. IiChilli Boys ziya kumdlalo wokugqibela eLimpopo – apho ziza kudibana nePolokwane City."	not available
entertainment	Umboniso weqonga ongeenzingo zokungaphangeli	"AMAGAMA athi ‘We regret to inform you’ atsho kabuhlungu kwaye akwenza uphelelwe lithemba, ingakumbi xa ukhangela umsebenzi. 
Sesi sizathu ke esibangele uWezile Harmans aze nomboniso weqonga othi We Regret To Inform You oza kuboniswa ngqo phambi kweendwalutho eziza kuzimasa uMnyhadala wezoBugcisa kaZwelonke eMakhanda kwinyanga ezayo. 
UHarmans, ozenzele igama ngemiboniso yeqonga eliqela, uxelele I’solezwe lesiXhosa ukuba sele iyiminyaka emihlanu enale ngcamango entlokweni yakhe kodwa kwafuneka aqale enze uphando. 
Uthi uyacinga ukuba phantse wonke ubani uyazana namagama athi we regret to inform you. 
“Ngalo msebenzi ndibonisa indlela yokuphila ngaphandle kokubanomsebenzi, ukukhangela umsebenzi, ukuwufumana nokuphulukana nawo –  oku kukodwa kungangumsebenzi. 
UHarmans, 32, oyinzalelwane yaseGqeberha, uthi ngalo mboniso weqonga bekhangele kwizinga eliphezulu lentswelangqesho eMzantsi Afrika. 
“Sikhangele ukuba oku kungenza ntoni emntwini. Kwanendlela ubani anokusabela ngayo kwisivakalisi esithi ‘we regret to inform you’ ngaphandle kokuzongezela kuxinzelelo nenkxwaleko,” kutsho uHarmans. 
Kulo mboniso, uHarmans usebenzisa iimvulophu ezibhalwe ngesandla kwakunye nevidiyo. 
Ukanti uHarmans usandul’ ukuthiwa jize ngembasa yeBest Visual Art kwiimbasa zeNational Institute for Humanities and Social Sciences ngenxa yomsebenzi wakhe othi Umdiyadiya. 
Umdiyadiya ngumboniso weqonga osikhumbuza ngethuba sisakhula, singabantwana, apho sasilala egumbini elinye, emandlalweni omnye sonke, ngelixa abantu abadala bengaphaya komdiyadiya. 
“Ubuye ubave xa bethetha kwaye ubone nezithinzi zabo bengaphaya komdiyadiya. Kaloku kwakungekho macango ohlula iikamere, ngoko ke kwakuye kusetyenziswe ilaphu ukohlula ezo kamere. 
“Isithatha sesibane sasiye sikuxelele ukuba kukho umntu oza kulala okanye ovukileyo,” uHarmans ubalisa ngalo mboniso umenze awongwe ngembasa. 
UHarmans uza kube ekwiqonga laseMakhanda phakathi komhla we26 nowe27 kweyeSilimela [June]. 
UMnyhadala wezoBugcisa kaZwelonke eMakhanda uqala ngowe23 kweyeSilimela de ibe ngowesithathu kweyeKhala."	not available
entertainment	Phakama Thaphushe, nank’ uPhando nembasa!	"UKUZIMISELA emsebenzini nokufuna ukwenza umsebenzi oncomekayo, kuko okubangele ukuba intatheli engumfoti yeAfrican News Agency kwinkampani i-Independent Media, uPhandulwazi Jikelo, ibuye nembasa kumawonga akutshanje eStandard Bank Sivukile Awards. 
UJikelo, owaziwa ngabaninzi njengoPhando, ebekhuphisana nentatheli yeDie Burger kwakunye neyeRapport kwibakala leentatheli ezifotayo. 
IStandard Bank Sivukile Awards ngumsitho othi uwonge iintatheli eMzantsi Afrika rhoqo ngonyaka. 
Kuye kukhwetywe amajelo eendaba kunye neentatheli ukuze zifake imisebenzi yazo kolu khuphiswano. 
Lishumi elinesine lamacandelo iintatheli ezibhalayo nezifotayo eziye zikhuphisane kuwo. 
Abagwebi baye bachonge umsebenzi ogqwesileyo kuleyo ingenileyo. 
Le mbasa yeyeshumi kwezo le ntatheli sele iziphumelele kususela oko yaqala ukusebenza njengentatheli efotayo. 
Ineembasa ezintandathu ezifumene kwiVodacom Journalist of the Year, zintathu kwiStandard Bank Sivukile Awards kwakunye nawayiphumelela kwelaseRussia ebizwa ngokuba yiAndrei Stenin International Press Competition. 
UJikelo, 36, inzalelwane yelali yaseThaphushe eQonce, iphumelele ngomfanekiso kaSiya Kolisi kula mawonga. 
Uxelele I’solezwe lesiXhosa ukuba ibingelula le mpumelelo. 
“Abantu bendikhuphisana nabo kweli candelo bebenomsebenzi omhle kakhulu okwizinga eliphezulu, kodwa ndaphumelela, leyo yenza uncumo olungapheliyo kum,” uJikelo ebalisa. 
“Mna ke ndiye ndangenela ngemifanekiso yezemidlalo, ndifaka umfanekiso kaSiya Kolisi nodlalela iqela lombhoxo apha eKapa nelaziwa njengeStormers. UKolisi wabonakalisa isakhono sakhe xa babedlala neCrusaders eNewlands, apho wathi waphuma phakathi kwamadoda amahlanu eli qela, amanye ephantsi eyokubeka iTry, yonke ke le nto ndayifumana ngale khamera yam. 
“Akululanga ke ukufota imidlalo kuba ifuna iliso elibukhali nokuwazi umdlalo lo [uwufotayo] kwanesixhobo esi usisebenzisayo,” kutsho uJikelo. 
Uthi ukufumana zonke ezi mbasa kwenziwa kukuzimisela emsebenzini wakhe. 
“Imifanekiso kufuneka xa ijongwa ngumntu ichaze ngqo le nto ibisenzeka. Umntu ofuna iphepha kufuneka ibali alibone kwimifanekiso ngokupheleleyo angabinamathandabuzo, lo nto ke yenzeka xa uzinikele kwaye uyithanda into oyenzayo. Akululanga ukufota, kodwa ukuba ngaba uzimisele uye uzibone iziphumo ezihle.” 
UJikelo uthe akuphumelela ibanga lesine (Grade 6) eTildin Primary eQonce, waze wayokugqibezela ibanga likaGrade 7 eKapa. 
Kulapho enze khona amabanga aphakamileyo de wayokungena eCape Peninsula University of Technology (CPUT), apho enze khona izifundo zokuthabatha imifanekiso (Photography). 
Uthi ukufota ukufundele kule yunivesithi. 
“Ndizazi ndisesesikolweni ukuba ndifuna ukuba yintatheli. Kunyaka wam wokugqibela esikolweni wawubhekiselele kwicala leendaba. Ndazixelela ndiyaya nakanjani emaphepheni. 
“ Ndiye ndayokuqeqeshelwa ukufota eIndependent Media ngexesha ndisesesikolweni, ndifotela iCape Times, iCape Argus neWeekend Argus. 
Emva kokuphumelela unyaka wokugqibela esikolweni ndiye ndabuyela khona ndiyokungxungxa ixesha elingangonyaka. Ndaze ke ndabizwa eDaily Voice kwelinye lamaphepha alapha ekhaya, apho ke ndiphangele iminyaka emine. Ngo2015 ndiye ndaqeshwa liphepha lesiXhosa, I’solezwe lesiXhosa eMonti, ungekapheli unyaka ndilapho, ndaphinda ndafumana umsebenzi eKapa kwiCape Times,” uJikelo uncokola ngamava wakhe omsebenzi. 
Lo mfoti uthi kubalulekile ngamaxesha onke ukuba uzilungiselele xa usemsebenzini. 
“Ke mna bali nabali endiya kulo ndizixelela ukuba yimini yokuqala kwam emsebenzini omtsha, ngoko ke kufuneka ndizimisele. Umsebenzi awufuni uwuqhele kuba neziphumo ziza kubanjalo, ziza kuba ngathi zezomntu ongakhathaliyo. 
“ Kuyanyanzeleka uzame ukuzimisela ngamaxesha onke. Yonke ke le nto ndiyenza kuba ndiyiphila le nto ndiyenzayo, andiyenzi kuba ndinyanzelwe ngumsebenzi. Yeyona nto indenza ndivuke ndinomdla wokuya emsebenzini ngentliziyo ekhululekileyo,” kuncokola uJikelo. 
Uthi uwuthanda umsebenzi wakhe kuba ecinga ngabantu asebenza ngabo kwanasebenza nabo. 
“ Ndiye ndivuye kakhulu xa ndibona utshintsho kwindawo nabantu endithe ndenza ibali ngabo. Abantu andibafoti nje kuba ndithunyiwe, kodwa iziphumo ezihle emva kokuba sipapashe ibali, yeyona nto ibangela ndiwuthande lo msebenzi,” kutsho le ntatheli. 
Ekhuthaza abo basajonge ukungena kulo msebenzi awenzayo. 
“ Kwiintatheli ezisentsha ndingathi kumnandi ukuba ngumfoti, udibana nabantu abaninzi, ungene kwiindawo ongakhange uzicinge nezinqwenelwa ngabantu abaninzi. Kuyo yonke ke lo nto ayithethi ukuba iphelela apho, ukuzimisela, ukuzinikela nokuwuhlonipha lo msebenzi, kwenza ubomi bube lula kwaye uphumelele. 
“Siye silibale apho siphuma khona nendlela esifikelele ngayo kwezi ndawo xa izinto zisihambela kakuhle, lo umsebenzi awufuni lo nto. Ufuna umntu okhutheleyo nosoloko efuna ulwazi, efuna ukufunda into entsha ngamaxesha onke. Wonke umntu uyakwazi ukuphakamisa ikhamera acofe, kodwa ukwenza umfanekiso kufuneka usebenze ngesiphiwo onaso nosiqeqeshelweyo,” uvale ngaloo mazwi uJikelo."	not available
politics	Izicwangciso zaseAmathole ziza kubekwa elubala	IZICWANGCISO zokuphuhlisa uluntu oluphantsi komasipala wesithili saseAmathole kulindeleke ukuba zibekwe elubala xa obambele njengoSodolophu walo masipala uZibuthe Mnqwazi eza kuba esenza iNtetho ngoBume boMasipala kwiHolo loLuntu eMsobomvu eGcuwa ngomhla weshumi elinesibini (12) kule nyanga yeSilimela.	not available
politics	UMantashe uthi ubutyebi busemhlabeni	"Unobhala jikelele wombutho olawulayo uGwede Mantashe uthi, abantu basezilalini bashiya ubutyebi bomhlaba wabo ezilalini besiza ezidolophini, nto leyo engunobangela wokungakhathaleki komhlaba.  
UMantashe ebethetha ebusuku kwiziko i-ICC eMonti ngethuba isebe lokubuyiselwa komhlaba kuluntu lwasemaphandleni belinengxoxo-mpikiswano kwakunye neenkosi, kuthethwa ngomgaqo-nkqubo womhlaba wasezilalini (communal land policy).  
Le ngxoxo ibizinyaswe ngumphathiswa wesebe lezomhlaba kuzwelonke uGugile Nkwinti, ikumkani yamaXhosa jikelele uZwelonke Sigcawu, iNkulumbuso yephondo uPhumulo Masualle, umphathiswa Mlibo Qoboshiyane, uNkosi uNgangomhlaba Matanzima, uKumkanikazi uNoloyiso Sandile wamaRharhabe, usomashishini uGloria Serobe kwakunye neenkosi zeli phondo leMpuma Koloni. 
UMantashe uthe: “Mayingabiyonto yokuqhayisa umhlaba mawusetyenziswe kutyalwe kubeneemveliso eziphuma ephondweni kumhlaba wethu, masingabangi umhlaba sibe singawusebenzisi. Makungabikho luphazamiseko, umhlaba asingoweenkosi, ayingokarhulumente ngowabantu bonke, asifuni kuyiva into ethi inkosi ayivumanga ngomhlaba iyala.” 
“Ipesenti yabantu yonyukile ezidolophini lo gama yehlile ezilalini, abantu bayemka bashiye imihlaba. Kweli phondo kuninzi esinako. Ukumkani uNoloyiso uthi, umcimbi womhlaba ngumcimbi obuthathaka. Uthi ibalulekile le nkomfa kuba ukubuyiselwa komhlaba eluntwini kukubuyiselwa kwesidima eluntwini oko. 
Ukanti uNkosi uNgangomhlaba Matanzima ubongoze iinkosi esithi mazibakhathalele abantu kuba ngababo, ingakumbi xa kuthethwa ngemiba yomhlaba.  
“Ubukhosi bobabantu sithi thina ziinkosi ekufanele ukuba ziye ebantwini apho bahleli khona sive ukuba bafuna ntoni, itsho inkosi imele ezo mfuno zabantu kwaye ilungise ezo zikhalo zabo. Inkosi yinkosi ngabantu, makungaliwa ngomhlabaa koko mawusetyenziswe. Xa uphethe into yabantu sukuyenza eyakho kuba ungumthunywa omele abantu,” kutsho uNgangomhlaba.  
Umphathiswa uGugile uthe: “Awona maphondo sele eqhubele phambili kubuyiselo lwemihlaba leli leMpuma Koloni kwakunye nelaKwaZulu-Natal.” 
USerobe uthi abantu basezilalini abanazo iziqinisekiso zobunini bomhlaba (title deeds). Oko kufuneka kuphelile, ngokokutsho kukaSerobe.   
Ukanti iyaqukunjelwa le nkomfa kusasa namhlanje apho kulindeleke ukuba iinkosi kwakunye noluntu lweli phondo luphume nezisombululo."	not available
politics	Kumile inkanga kwiprojekthi yezigidi	"URHULUMENTE waseMpuma Koloni uchithe izigidi zeerandi kwiprojekthi yemithi yohlobo lweBamboo elilize sithetha nje kwilali yaseNdakana eCumakala. 
Yayinkulu into ukusungulwa kwale projekthi ngonyaka ka-2012, apho abasemagunyeni babethembisa ukuba izakukhulisa uqoqosho lwelizwe, iphinde idale amathuba engqesho. 
Imithi yexabiso yeBamboo yatyalwa, kwaqeshwa abantu.  
Kodwa utyelelo lwephephandaba I’solezwe eNdakana kule veki, libhentsise ububhutyu-bhutyu bolawulo kubantu ababethwaliswe uxanduva lale projekthi.  
Akukho namnye umthi omilileyo kuleyo yayityaliwe. Icingo lexabiso elalibiyele le projekthi labiwa, kuba bekungekho bani wokuyilondoloza. 
Ngokomthombo i-www.bambooimport.com, iBamboo ngumthi owomelele kakhulu, owenza iimveliso eziliqela ezifana nefenitshala, iimpahla, amacangca okuvala iifestile, izixhobo zemoto, iibhayisekile nokunye okuninzi. 
Umhlali waseNdakana okhe wasebenza kule projekthi uthi abazange baxelelwe esona sizathu sokuphela kwale projethi.  
“Ndisebenze unyaka wamnye kule projekthi emva koko sabona umphathi weprojekthi ehamba.  
“Ukuqala ukuhamba kwakhe yayingathi ngumntu oyokuthatha into eRhawutini, samane sifowunelana, kwavela kwathi cwaka singamazi nokuba uphi. Kunanamhla oku, asimazi nokuba wayaphi – singasazi nesona sizathu sokuphela kweprojekthi,” utshilo lo mhlali. 
Emva kokuba abahlali bebona ukuba ayihoyekanga le projekthi, kwaqala intlonti yokubiwa kwecingo, bazidaphela bayishiya ililize. 
Kwiindawo ezazilinyelwe ukutyala imithi yeBamboo, kumile inkanga. 
Iqumrhu lophuhliso laseMpuma Koloni (ECDC) lachitha izigidi ezibini zeerandi ekuxandiseni le projekthi yaseNdakana ukusuka kwiihekthare ezintlanu ukuya kwezilikhulu. 
Isithethi sakwaECDC uIkhona Mvaphantsi akakhange abuyele kuthi ngelizwi leli qumrhu kule nyewe, nangona ebesazisile ukuba uyifumene imbalelwano yethu ye-imeyili. Ekufumaneni le mbalelwano, uMvaphantsi ebethembise ngelithi uzakubuyela kuthi."	not available
sports	Impi: zemk’ iinkomo magwalandini!	"Bamthiya igama abazali bathi nguSiyamthanda KolisiBamthatha aboMzantsi bamsokolisa.Wazithwala iiBhokhwe, wazisa eJapanBabuya nendebe yodumo kwelaseJapan 
Ukuba ibingenguye ngeyinguThulaniGxebe ndilibele ukuba lowo nguHlatshwayo,Umkhokeli weqela lelizwe lebhol’ ekhatywayo.Sithule nje sijongile, kodwa sithi qhubani! 
Zekani mzekweni, nilandele nantso inkwenkweziIqaqambile, ihlonitshwa nditsho nalihlabathi.Sifo sini na esi sakho Bafana Bafana?Liphi na igqirha lokolatha indlela, livale umkhondo.Liphi na inyange lokuyala, liqeqeshe la makrwala? 
SAFA, safa isizwe, nithuleleni?Hlomani nihlasele, aniboni yimpi le?Liyaphela ibhola lethu, nithule nibukele ni?Sifuna iimpendulo, makudede amashwa!!"	not available
sports	Intsumantsumane kaNdoro iphindela enkundleni	"Umba kaTendai Ndoro ophithizelisa iintloko zabantu uthathe olunye unyawo.  
Ingqonyela yeAjax Cape Town, uAri Efstathiou, ixelele iintatheli ukuba ibuyela enkundleni kwakhona kweli ityeli efuna isithentelo somthetho esiza kunqanda ukuqala kwemidlalo yeAbsa Premier Soccer League kwiveki yokuqala kwinyanga ezayo.  
Kwiveki ephelileyo, isigqeba esilawula iPSL sigqibe kwelokuba sisiphikise isigqibo senkundla esabuyisela iAjax kwiPSL, saphinda sathi yiFIFA emayixazulule umba kaNdoro ekwakhalazelwa ukudlaliswa kwakhe nakubeni umthetho ungamvumeli adlalele amaqela amathathu kwisizini enye. 
Ingqonyela yeAjax ithi bagqibe kwelokuba baye enkundleni ngoba akude kufumaneke isisombululo futhi nabaphethe iPSL abazimiselanga ukuyiqwalasela ingxaki yeqela lakhe.  
“Ndihleli kwiofisi yePSL iiyure ezimbini kungekho mntu ondihoyayo. Ndithethile nesigqeba esiphetheyo – kodwa akukabikho mntu ozimisele ukuhlalela lo mba. Siza kufaka isicelo esithintela ukuqala kwemidlalo yePSL. Isicelo sePSL esiphikisana nesigqibo senkundla esikhutshwe ngumgwebi uDenise Fisher nathi siza kusiphikisa. Ukuba isicelo sePSL siyaphumelela, nathi siza kusiphikisa ide isonjululwe le ngxaki,” utshilo uEfstathiou. 
Isigqibo sikaFisher sirhoxise esikaWilliam Mokhari owayethe iAjax mayoxuthelwe amanqaku abangela ithotyiselwe.  
“Siwulandele umthetho kwelethu icala. Isigqibo sikaFischer sibe ngecala lethu. Kudala sifuna usonjululwe lo mbuzo,” utshilo uEfstathiou."	not available
sports	Babize bonke, igalelekile iDStv Premier League!	"Igama lomxhasi omtsha wePremier Soccer League ebelilindwe ngamehlo abomvu lide labhengezwa.  
Kwiinyanga ezimbalwa ezidlulileyo, ibhanki yakwa-Absa yagqiba kwelokuba ingasihlaziyi isivumelwano sayo sentsebenziswano nePSL emva kweminyaka elishumi elinesithandathu.  
Endaweni yayo, iPSL ibhengeze iDStv njengomxhasi wayo iminyaka emihlanu. Ukusukela ngoku kuza kutshila iDStv Premier Soccer League.  
Ukuchongwa kweDStv njengomxhasi omkhulu wePSL kwamkelwe ngeendlela ezahlukeneyo ngabantu. Bambi banexhala lokungavezwa kwemidlalo yiSABC kuba amalungelo okusasaza esezandleni zenkampani enye (DStv) nangona uGqqirha Irvin Khoza ethe izinto ziza kwenzeka njengesiqhelo.  
Okuhle ngeDStv kukuba iza nemali ebholeni ekhatywayo. Ibonakele lo nto ukusukela ngo2007, unyaka eyanikwa ngawo amalungelo okusasaza imidlalo yePSL. 
 Kwabakho ukufunquka kwemivuzo yabadlali kwanda nenani lemidlalo evela kumabonakude, kodwa okuncomeka kakhulu kukusungulwa kweMultiChoice Diski Challenge enika abadlali abasakhulayo ithuba lokuziqaqambisa phambi kokunyuselwa kwinqanaba eliphezulu ebholeni. 
Kukhangeleka ngathi iDStv ifike kanye kweyona ndawo ebibhalele kuyo. Ibonakele lo nto ngomhla ephehlelele ngayo indebe entsha xa isithi: “Babize bonke bazobona senzani”.  
UGqirha Khoza uthe intsebenziswano ephakathi kwePSL neDStv iza kufunqula ibhola yaseMzantsi Afrika noxa engangenanga nzulu kwicala leemali ebinze ngazo.  
“Sizimisele ukuyiphucula into esinika abantu siyiPSL sixhaswa nguDStv. Sikule nto sonke ngoba sifuna ukuqinisekisa ukuba abantu bafumana imidlalo esemgangathweni ophezulu,” utshilo uGqirha Khoza.  
Yona ingqonyela kaMultiChoice, uCalvo Mawela, uthembise ngokwandisa imidlalo eza kubukelwa ngabantu, watsho esithi iDStv ifuna ukufikelela kuzo zonke iikona zoMzantsi Afrika. 
 “Nokuba ubukela umdlalo webhola okanye inkqubo yolonwabo, thina sisoloko sifuna ukuqinisekisa okokuba umsebenzi wethu uyamangalisa. Sifuna ibhola ekhatywayo ifikelele kuzo zonke iindawo. Njengokuba abantu beza kubukela imidlalo emininzi kunakuqala, sifuna wonke umntu awubange umdlalo webhola ekhatywayo,” utshilo uMawela."	not available
sports	INgcobo iphethe inkwenkwezi yebhola ekhatywayo!	"Iqela lebhola ekhatywayo lamanenekazi, iEluhewini Ladies, lijonge ukuvelisa iinkwenkwezi zabadlali abatsha abakwizinga eliphezulu eminyakeni ezayo.  
Eli qela laseNgcobo lidlala kwi-Inland Sasol League elifince kuyo isizini egqithileyo lihleli kwindawo yesihlanu.  
Omnye wabadlali abaphuma kwiEluhewini Ladies owenza iziqwenga kwibhola ekhatywayo yintwazana ekuthiwa nguOyisa Marhasi oneminyaka elishumi elinesixhenxe kuphela.  
UMarhasi wazibalula kunyaka ophelileyo emva kokunikwa ithuba lokudlala nguSiphiwe Dludlu oqeqesha iqela lesizwe lamantombazana aneminyaka elishumi elinethoba. 
UDludlu wamkhetha lo mdlali ngenxa yesakhono sakhe sokufaka amagowuli ngethuba iqela lakhe lidlala imidlalo yeCOSAFA awafaka kuyo amagowuli alishumi kunyaka ophelileyo, emva kokumbona eThekwini kwitumente yezikolo.  
UMarhasi ufunda uGrade 10 kwisikolo saseNgcobo, iNyanga High School. UDumisani Gcina, oqeqesha iEluhewini Ladies, uthi unomnqweno wokubona umdlali wakhe edlalela aBanyana Banyana kulo nyaka.  
“Kwisizini ephelileyo, uMarhasi ufake amagowuli alishumi elinesihlanu eyedwa kwiSasol League,” utshilo uGcina ethetha nentatheli yeli phephandaba. 
Kwinyanga ephelileyo, uMarhasi ufumene elinye ithuba lokumela iMpuma Koloni kwenye itumente equka amaqela aphuma kumaphondo onke. 
 Omnye umdlali ozibonakalisileyo ibe nguZusiphe Goniwe (16) odlalela iqela laseNgcobo.  
UMarhasi uncede iqela leMpuma Koloni ngamagowuli amathathu ukuze libuye nodumo.  
UGcina uthe intwazana yakhe ingumzekelo omhle kwabanye abantwana abasakhulayo futhi iqhuba kakuhle kakhulu. Kangangokuba uthi baninzi abantwana abadlala ibhola ekhatywayo ngoku kuba befuna ukulandela ekhondweni likaMarhasi.  
Ngoku umqeqeshi wakhe uthi uzimisele ukusebenza ngokukhulu ukukhuthala ukuze avelise nabanye abadlali."	not available
health	Baziva bekhuselekile kwiziko labaphila nenkubazeko	"Umseki weziko elikhathalela nelifundisa abantwana abaphila nenkubazeko eAdelaide, uNandipha Bomela, uthi ukufumana indawo ethe gabalala kwanezixhobo zokwenza lula umsebenzi wabo yinto ekudala beyilangazelela. 
  
Oku kungenxa yokuba iSiyanakekela Disability Special Day Care Centre, ekuphela kwendawo ejongene nabantwana abagula ngengqondo kwanabo baphila nenkubazeko ngokohlukana kwabo, ithe yafumana inkxaso-mali kwifama yophehlo-mbane kusetyenziswa umoya yaseCookhouse  (Cookhouse Wind Farm). 
  
Ukusukela ngonyaka ka-2015, le fama sele ixhase iSiyanakekela enabantwana abangamashumi amane, ngeekhompyutha kwanezixhobo zokujongana nemeko yabantwana abakhathalelwa kweli ziko. 
  
Kutshanje le fama, ikhuphe inkxaso-mali ukongeza kumagumbi aseSiyanakekela. 
  
UBomela uthe: “[Le nkxaso-mali] ibangele ukuba ilithi gabalala iziko lethu kwaye siziva sikhuselekile. Oku kuza kubangela ukuba ibengcono indlela esikhathalela ngayo abantwana bethu.”   
  
Igosa eliphezulu kwimisebenzi yoluntu kwiCookhouse Wind Farm uSizile Mabaso, uthi iinkqubo zabo zophuhliso loqoqosho lwasekuhlaleni zijolise ekuphuhliseni uluntu, ukuze lukwazi ukuzimela. 
  
“ISiyanakekela Special Day Care Centre inikeza eyona nkonzo ibalulekileyo kubantu baseAdelaide.  Siyazingca ngenkxaso yethu kweli ziko kuba aliyifumani nkxaso-mali kurhulumente,” kutsho uMabaso."	not available
sports	Ugalelekile uGuardiola eManchester	"Isizini inye yile izayo, kwi-English Premier League, kuzakudlala iintsimbi abantu bebukele.  
Amaqela esixeko esidumileyo kwihlabathi iManchester, omabini anabaqeqeshi abatsha, lo nto ithethe ukuthi ukhuphiswano phakathi kwawo luzakuthi chatha kuneminye iminyaka.  
Ayingobaqeqeshi nje ke aba; ngoompondo zihlanjiwe, ophopho neenkcuba buchopho zebhola ekhatywayo. Abo nguPep Guardiola noJose Mourinho.  
Umqeqeshi omtsha weManchester City, uPep Guardiola, uthi ukulawulwa kakuhle kweli qela zezinye zezinto ezimtsalileyo. Ukutsho oku kwintetho yakhe ayenze esidlangalaleni ngethuba esaziswa kwinginginya yabalandeli beqela lakhe elitsha.  
Lo mfo kaGuardiola usuka kwilizwe laseJamani, apho ebeqeqesha iqela elingoorha satsha iBayern Munich. Phambi kokuya kwakhe kwelamaJamani, wayeqeqesha iBarcelona FC yaseSpain, awazibalula kuyo ngebhola eyaziwa ngokuba yiTikateka.  
“Ndikhulele kwelinye lamaziko abalulekileyo ehlabathini elivelisa abadlali abatsha eBarcelona, kuloo ndawo abadlali abancinci babalulekile. Esinye sezizathu esibangele ukuba ndize apha kungoba ndiyakwazi ukubaluleka kokuveliswa kwabadlali bangomso,” utshilo uGuardiola.  
Akukho apho aqeqeshe khona uGuardiola angayifumani impumelelo. Nalapha kwiManchester City kulindelwe lukhulu ngabalandeli abafuna ukubona iqela labo ligqugqisa kwakhona kwi-EPL nakwiChampions League yaseYurophu.  
Lo mqeqeshi kuwo onke amaqela awaqeqeshileyo ukwazile ukufumana impumelelo, ngoko ke nalapha kwiManchester City kulindeleke ukuba afumane impumelelo efanayo nakuloo maqela asuka kuwo.  
Ubukho bakhe kwi-EPL buzakuthi bufunqule ukhuphiswano phakathi kwamaqela amakhulu."	not available
entertainment	Uncedo koonomathotholo basekuhlaleni	"Umphathiswa wezonxibelelwano kuzwelonke uFaith Muthambi udize ukuba bazakunika inkxaso kuzo zonke izikhululo zikanomthotholo zasekuhlani zeli loMzantsi Afrika.  
UMuthambi uthi, ezi zikhululo zizona zinceda abantu basekuhlaleni ngeendaba zeendawo zabo. Eli sebe kungoku nje lithi lizakukhupha isixa semali ukuphucula imeko yezi zikhululo.  
Uthi le mali izakukhutshwa izakunceda kakhulu kwezi zikhululo nangezixhobo zokusebenza.  
UMuthambi ebethetha kwisikhuluko sasekuhlaleni iRadio Zibonele eseKhayelitsha eKapa ngethuba ibibhiyozela ukugqiba amashumi amabini ananye yasekwayo."	not available
entertainment	UKing Booi uthatha iintambo kuKoyo	"OYENA msasazi mncinci ngokweminyaka kubasasazi boMhlobo Wenene FM, uThembela Booi, ungene waphelela kwesi sikhululo njengomsasazi wenkqubo yeeKwayala. 
UBooi, wakwilali yaKwaNtsinekana eNgqushwa, ungena endaweni kaBulelani Koyo osutywe kukufa kwinyanga yeKhala. 
Waqala ukusasaza kwisikhululo sasekuhlaleni iNkqubela eGqeberha ngo2014 eminyaka nje eli-17 esenza uGrade 11. 
Apho wenze iinkqubo eziliqela ezifana nebhrakfesi, iinkqubo zabantwana, ezolonwabo nezengxoxo. 
“Ndiziva ndiwongekile ngokunikwa uxanduva lokuqhuba le nkqubo. Ndikhule ndinomdla wokusebenza nongasekhoyo uBK. Ndiza kuwuxhoma phezulu umgangatho womculo weekwayala, ndisebenzisana nabanolwazi kwiikwayala. Ndiza nezinto ezintsha enkqubeni,” kuthembisa uBooi, ofince iminyaka eyi25 ubudala ngomhla wokuqala kweyoMsintsi. 
UBooi yinxalenye yoluhlu lwabasasazi abatsha ababhengezwe nguMhlobo Wenene kutshanje. 
UKhanyisa Bunu oliqhula elaziwayo nokwangumdlali kamabonakude uza kuzimanya neqela leBEE. Uza kuhlekisa rhoqo ngoLwesihlanu ngemizuzu elishumi emva kwentsimbi yesixhenxe kusasa. 
UMzwandile Ntshona, onguMfundisi wolutsha kwibandla iSeventh Day Adventist uqeshwe njengomsasazi weMiphanga. UNtshona bengumsasazi wesikhululo saseFlagstaff, iNkonjane FM. 
Umhlobo Wenene ukwabhengeze ukuba uMfundis’ uKeketso Bloem weUnited Congregational Church uza kubhexesha Isandulela Senkonzo rhoqo ngeeCawe phakathi kwentsimbi yesibhozo neyesithoba kusasa. 
Ukanti inkqubo yeMvuselelo ebhexeshwa nguNomonde Vakalisa iqeshe uGqr Bishop Jacob Freemantle ngeeCawe. UFreemantle waseWesile kwisithili saseRhini, ungena kwizihlangu zikaMfundis’ uFaleni osandul’ ukugxothwa sesi sikhululo."	not available
health	Isimemelelo sokuvalwa ngci kweSajonisi	"Abahlali baseSajonisi bafuna ivalwe ngci (shutdown) le dolophu ukunqanda ukunwenwa kwentsholongwane yeKhorona. 
Isingcwabo esasibanjelwe kwilali yakwaMajola siyenze le dolophu yayenye zeendawo eziyenza ukuba ibe ngundabamlonyeni iSajonisi. 
Bangaphaya kwamashumi amane abantu abanentsholongwane yeKhorona eSajonisi emva kokuzimasa isingcwabo saseMajola. 
Urhulumente ubhengeze ukuba ukusukela ngomso, umhla wokuqala kuCanzibe, ilizwe liza kungena kwisigaba sesine (Level 4) apho kulindeleke ukuba babuyele emsebenzini abantu abakwi-1.5 million. Into engaphaya kwenyanga, ilizwe belikwisigaba sesihlanu (Level 5), apho amashishini aliqela ebengavunyelwanga ukuba asebenze. 
Ukuvulwa kwakhona kwamashishini ziinjongo zokuqhubela uqoqosho ukuba lubuyele esiqhelweni, utshilo uMongameli Cyril Ramaphosa. 
Kodwa uZimasa Mancotywa, waseSecond Beach Road eSajonisi, uthi abantu baseSajonisi kufuneka bahlale ezindlini kungenjalo banyanzelwe ngabezomthetho. 
UMancotywa uqale isimemelelo sokuba iNkulubaphathiswa uOscar Mabuyane agunyazise ukuvalwa ngci kweSajonisi.  
UMancotywa usiqale kwiwebhusayithi iChange.org ngomhla wamashumi amabini anesihlanu kuTshazimpuzi esi memelelo. 
Injongo yakhe kukuba sityikitywe ngabantu abangamakhulu amahlanu (500). NgoLwesibini, bebesele bengama-459 abantu abasele betyikityile. 
UMancotywa uthi: “ISajonisi yenye yeendawo ezoyikekayo kule ntsholongwane ngenxa yala mngcwabo waseMajola. Abantu abangaphaya kwamashumi amane bafunyenwe benayo le ntsholongwane emva kwesa singcwabo.” 
“Into embi kukuba noxa kukho loo ngxaki nje abantu abakayithatheli ngqalelo le nto yokuba mabahlale ezindlini. Imbi into yaseSajonisi. Into esiyifunayo kukuba ivalwe la dolophu,” kutsho uMancotywa. 
UMancotywa ukwakhalazele ukunqongophala kwabezomthetho eSajonisi. Uthi xa kusiyiwa kuLevel 4, iza kuba yingxaki into yaseSajonisi. 
“Abanye abantu abayithatheli ingqalelo into yokukhusela ubomi babo. Into efunekayo kukuba kuqiniswe umthetho. 
“Isimemezelo sethu sifuna siye kwiOfisi yeNkulubaphathiswa. 
“Siyithathele ingqalelo into yomcimbi wokutya. Siza kuthetha neenkokheli ukuze kubekho indlela yokuba ukutya kuye ebantwini,” utshilo uMancotywa. 
USodolophu waseSajonisi uNomvuzo Mlombile Cingo ukhe wacebisa kwenye yeempelaveki kule nyanga kaTshazimpuzi ukuba abantu bakhe bangayi edolophini. 
Oku kwagxekwa ngabanye abantu besithi uCingo uzenzela umthetho. UCingo waxolisa esithi ebezama ukunqanda ingxinano edolophini."	not available
politics	Ngubani ozakuphatha iMpuma Koloni?	"Umba oshushu kwiANC eMpuma Koloni ngowesithandathu esizakukhokela lo mbutho emva kwenkomfa yokonyula iinkokeli zalo mbutho kweli phondo ekuhambeni konyaka.  
Le nkomfa ibaluleke kakhulu kwisigqibo seli phondo ngenkokeli elizakuyixhasa ukuba ingene ezihlangwini zikamongameli weANC uJacob Zuma kwinkomfa yeANC kazwelonke kweyoMnga.  
Iingxelo ezivakalayo kweli phephandaba zezokuba ingingqi yeOR Tambo, neyeyona ngingqi inkulu yeANC eMpuma Koloni ifuna uNobhala wephondo uOscar Mabuyane ukuba abe ngusihlalo wombutho, nto ekwathetha ukuba uyakuba yinkulumbuso elandelayo. . 
Zozibini ezizikhundla zibanjwe nguPhumulo Masualle ongekacacisi ukuba uzakuphinda angenele unyulo lokukhokela eli phondo kusini na. 
 I-ANC eMpuma Koloni, neliphondo eligcwele amaphandle yohlukene kubini phakathi kwabo baxhasa inkokeli engqiyame ngakuZuma, kwakunye nabo bafuna usekela mongameli weANC, uCyril Ramaphosa, ukuba angene ezihlangwini zikaZuma.  
Inkxaso kaRamaphosa icace ngakumbi ngethuba esothula intetho yomhla wesibhozo kweyoMqungu eMthatha ngempelaveki. Uluhlu lamagama eenkokeli zeANC kweli phondo abhabha emoyeni kumakhasi onxibelelwano, nachazwa njengawabo bagacele ukuba ngusihlalo, ami ngolu hlobo:  
Ngaphandle kukaMabuyane, nguSekela Mphathiswa wezoNxibelelwano uStella Ndabeni, uMphathiswa wezoLimo noPhuhliso lamaPhandle kweli phondo uMlibo Qoboshiyane, owayesakuba nguSekela Mongameli wolutsha leANC uAndile Lungisa, nonguceba walo mbutho eNelson Mandela Bay, kwakunye negama likaSodolophu waseOR Tambo uNomakhosazana Meth. 
Kwakolu luhlu kukwakho igama likaNcedo Kumbaca, owayesakuba yintatheli, nolilungu leKomiti kaSodolophu elijongene nezinto ezisisiseko, nobunjineli kuMasipala ombaxa iBuffalo City, uNobhala weANC eOR Tambo uLulama Ngcukayitobi, uNobhala weANC eAmathole uTeris Ntutu noSomlomo kuMasipala iAlfred Nzo uTsileng Sobuthongo. 
Igama likaMasualle alikho kuluhlu lwala magama, nto leyo idala amathandabuzo ngengomso lakhe njengenkokeli yeANC kweli phondo. Ilungu leANC elinolwazi ngokuqhubekayo kulawulo lalo mbutho kweli phondo, nelicele ukuba silifihle igama lalo lithe, “Isigqeba esikhokele iMpuma Koloni sizakubamba intlanganiso ezakuxoxa ngekamva lakhe (uMasualle), usezakuba ngumthunywa weANC, kodwa akukabikho sigqibo sokuba sizakumthuma kuzwelonke okanye phi.” 
Le nkokeli ikwathe impumelelo yalowo ukhokele eli phondo iyakuba ngumkhomba-ndlela wokuba iANC kweli phondo izakuxhasa uNkosazana Dlamini-Zuma okanye uRamaphosa.  
UMabuyane uxelele eli phephandaba ukuba akukabikho sigqibo ngosuku lenkomfa yombutho wephondo, kodwa ilindeleke ekupheleni kweyeSilimela ukuya kweyeKhala.  
Walile ukuthetha ngomba wamagama wabo bazakutyunjwa njengeenkokeli zombutho kweli phondo, ngelithi alikafiki ixesha lalo nto.  
“Sifuna ukuba amandla wamalungu eANC abe sekuqinisekiseni ukuba amasebe ame kakuhle ngaphambi komhla weshumi elinesihlanu kweyoMdumba,” utshilo uMabuyane. 
Ukwathe eyona nto bagxile kuyo kukuqinisekisa ukuba kukho uzinzo kweli phondo. 
– isibhalo@inl.co.za"	not available
entertainment	Nqontsonqa – Ukuhamba lichiza	"IMBONGI, imvumi nombhali uSiphelo Dyongman, nowaziwa ngelikaNqontsonqa, ukhuphe icwecwe elitsha elithi ‘Ukuhamba Lichiza’ . 
Eli cwecwe likaNqontsonqa lelesithathu emva kokukhupha elithi ‘Kule’ ngo2016. 
Exelela I’solezwe lesiXhosa, uthi ngeli cwecwe ufuna ukuzisa kwakhona isingqi nesandi saseAfrika eluntwini. 
Le nzalelwane yaseMakhanda ithi kweli cwecwe isebenzise isiXhosa njengendlela yokulwela nokugcinwa kolu lwimi. 
” Izandi ezikuyo zisukela kuMngqungqo waseAfrika, iAfrican Acappela, uMbhaqanga neMaskandi njengesixhobo sokudibanisa imibongo ebhalwe ngolwimi olusulungekileyo lwaseAfrika nezandi zomculo waseAfrika,” kutsho uNqontsonqa. 
Zonke iingoma zihlanganiswe nguLoyiso Ntshoko, zabhalwa ze zayalelwa nguNqontsonqa kwistudiyo sikaAnele Rala, iMassacre Reborn eMakhanda. 
Encokola banzi ngenye yeengoma ezikweli cwecwe ethi ‘Ndifuna lo’ , nathi ilungiselelwe abathandanayo. 
” Sele idlalwa kwiinkqubo zoMhlobo Wenene FM ezifana noSJL neQonga Labatsha. 
” UNdifuna lo yingoma yothando ebhiyozela izithandani ezihlala zikunye lonx’ ixesha. 
Kule ngoma kubaliswa ngesoka elonwabele iqabane lalo, elizingomb’ isifuba ngokukhetha kakuhle umntu onentliziyw’ entle,” kubalisa uNqontsonqa. 
Ezinye iingoma kweli cwecwe ziquka uCamagu, Lekese, Xa ndikubiza ngesiduko, Khumbul’ ekhaya, Mntwanam njalo njalo. 
Iingoma ezikulo zilishumi elinesibini zizonke. 
Icwecwe yiR100 ze ibe yiR200 xa liposwa. Kungenjalo bhalela uNqontsonqa kuFacebook ukuze uzifumanele eyakho ikopi."	not available
sports	Abafana Bes’thende babethwe bangcotsha yiSundowns emdlalweni weTelkom Knockout	"Ugoduke encumile umqeqeshi weMamelodi Sundowns, uPitso Mosimane, emva kokuba iqela lakhe libethe Abafana Bes’thende bangcotsha ngo’2-1 emdlalweni weTelkom Knockout obumhle eSugar Ray Xulu Stadium ngale njikalanga yanamhlanje. Amasandawana abuyise izitya emva kokubethwa yiGolden Arrows ngo’3-2 emdlalweni we-Absa Premiership kutshanje. Igqala leSundowns, uHlompho Kekana, litsazise igazi kwangoko emdlalweni ngebhola yentloko ebikhatywe kakuhle nguLyle Lakay ethe qelele. Amasandawana asithathele kuwo isiqingatha sokuqala somdlalo etyhala ngo-Andile Jali noKekana esiswini. UGaston Sirino ufake igowuli lesibini leSundowns emzuzwini wamashumi amathathu anesithandathu emva kokuba abadlali beGolden Arrows bebhutyuze ibhola emhlabeni kanozinti wabo. Akukho nto ingako enokubaliswa ngeqela ebelidlalela ekhaya ngoba kuphele isiqingatha sokuqala liphantsi koxinizelelo. 
Emva kokuba kuyiwe kwixesha lokuphumla iSundowns inamagowuli amabini, kuye kwanyanzeleka okokuba iGolden Arrows inyuse umxakatho. Eneneni abadlali bayo babuye badlala umdlalo ongcono kakhulu kwisigaba sesibini. Umdlalo wabo ubidibene, bakwazile Abafana Bes’thende ukuhlasela nokudala namathuba. UMadisha noLebusa benze umsebenzi omhle kakhulu emva ngoba bebeqhawula iibhola engezimfake engxakini uKennedy Mweene, obengene endaweni kaDenis Onyango, emdlalweni wanamhlanje. UMichael Gumede ufake igowuli lokubika umdlalo usiya ekupheleni – kodwa iSundowns ikhawuleze yaqinisa iintsika zayo ngokufaka u-Anele Ngcongca. Usompempe obephethe umdlalo, uVictor Gomes, unike uphum’aphele uSirino ngekhadi elibomvu emva kokuba enyathele kakubi uMatome Mathiane. Ngoku iSundowns iya emdlalweni wokugqibela weTelkom Knockout oza kubanjelwa eMoses Mabhida Stadium kwinyanga ezayo. Iya kudlala neqela eliphumeleleyo phakathi kweKaizer Chiefs neMaritzburg United emdlalweni wangomso eMbombela Stadium. 
  
Arrows: Sibanda, S.Dube, Sibisi, Mathiane, Nkombelo, Phiri, Parusnath, Shitolo, Makhubela, Mtshali, Mutizwa. 
Amalalela: N.Gumede, Bilankulu, L.Dube, Lunga, Venter, M.Gumede, Sibiya. 
Sundowns: Onyango, Langerman, Lakay, Madisha, Jali, Kekana, Lebusa, Morena, Mkhulise, Sirino, Affonso. 
Amalalela: Mweene, Meza, Coetzee, Ngcongca, Maboe, Mabunda, Ngoma."	not available
business	Kuvulwa ishishini leenkuku eQuigney	"Wena ungumthandi wenyama yenkuku esemgangathweni ube ubukade uyidinga kummandla waseMonti ingakumbi umhlali waseQuigney uyohlukana naloo ntsokolo ngoku, kuba ngoLwesihlanu esijonge kuye umhla weshumi elinesihlanu kuzakube kuvulwa ngokusesikweni iUrban Farmstall nezakube ishishina ngokuthengisa iinkuku kwistalato iCurrie eQuigney ukusukela ngentsimbi yesithoba. 
Eli shishini lilawulwa ngabasetyhini uPumza Dilika ongumlawuli kwakunye noPhakamisa Makonza.  
UMakonza uchaze ezinye zezizathu ezibangele ukuba bavule eli shishini ingakumbi elinqabileyo leenkukhu. “Sibone kulithuba kuthi oku ukuba siqale ishishini elinje- ngeli emva kokuqaphela ukuba izinga lamaxabiso enyama ebomvu aphezulu, kwaye nokukhusela impilo yoluntu njengoko sisazi ukuba ebomvu inobungozi, yemhlophe esempilweni,” utshilo uMakonza.  
“Abantu esijonge kubo ngokwentsebenziswano ngabantu abangoomathenga ethengisa, oonomarike, iihotele, kwanabo basemakhaya,” utshilo Makonza."	not available
politics	Indlu yowiso-mthetho ixhalabile ngolonyulo	"Uxhalabile urhulumente wephondo leMpuma Koloni ngenxa yamanani aphantsi abantu abathe babhalisela ukuvota xa bekubhaliselwa ukuvota.  
Oku kudizwe ngusomlomo wepalamente yeli phondo uNoxolo Kiviet ngethuba ebemisela ngokusesikweni iphulo lokufundisa uluntu ngokuvota eNgqushwa izolo.  
“INgqushwa yenye yeendawo ezinamanani aphantsi kakhulu abantu abathe babhalisela ukuvota ngoko sinexhala, yilo nto eyenze ukuba size kuqala apha sikunye ne Independent Electoral Commission ukumisela eli phulo,” ucacise watsho uKiviet.  
Uthi le ndawo yaseNgqushwa ifumene amashumi amane anesihlanu  eepesenti  kuphela ekhulwini abantu abathe babhalisela ukuvota.  
“Iphulo eli lelokufundisa abantu ngengxaki zonke ezimayela nokuvota ukuze bakwazi ukuthatha isigqibo esisiso xa kufike ixesha lokuvota,” utshilo uKiviet.  
Ipalamente yephondo ikunye nabakwa IEC bazakujikeleza kwiindawo ezahlukeneyo bexhobisa abantu ngako konke okuhambelana nolonyulo lomasipala oluzayo, itsho ingxelo. 
Oligosa lwaka-IEC uPam Sankqela uthi, inkqubo zabo ezahlukeneyo zizakwenza ukuba kufike umhla wonyulo abantu becacelwe zezona zinto kumele ukuba bazenze. 
“Ngoku sithethayo eyona nto sibafundise yona apha ngumcimbi weevoti zabucala, ukuba ngobani abanokwenza izicelo zokuvota bucala,vkwenziwa ntoni xa umntu kufuneka enze esi sicelo,” utshilo uSankqela.  
Uhambisa athi uninzi lwabantu luyahlala lungalisebenzisi ithuba lokufaka isicelo sokuvota bucala, kuze kamva kubekho ingxaki xa kufike umhla wokuvota.  
“Abantu bavuleleke ukuba bafake izicelo zokuvota bucala ukusukela ngomhla wesibini kule nyanga yeSilimela,” ucacise watsho.  
Abantu abanokufaka isicelo sokuvota bucala ngabo bangakwazi kuhamba, abagulayo, abadala abanenkubazeko, amapolisa, amagosa karhuluemnte azakuba ephangele kunye noonondaba abazakube bephangele ngala mini, itsho ingxelo. 
UKiviet uthi i-ofisi yakhe ibambisene ne-IEC, izakugqithela kwabanye oomasipala beli phondo ngokoluhlu lwabo.  
“Sikhethe oomasipala abanale ngxaki ifana nale yalapha eNgqushwa, ngoko ke sizakujikeleza kubo bonke kude kufike iintsuku zokugqibela kwinyanga kaJulayi,” utshilo.  
Le ngxelo ithi eli phulo lokufundisa uluntu ngokuvota lizakujikeleza komasipala abaquka iNkonkobe, Lukhanji, Ngcobo, Nyandeni, Mhlontlo naseNelson Mandela Bay, kuxhotyiswa abantu. Lo kaKiviet ubongoze loo nginginya ukuba ilisebenzise eli thuba ukuze ingenzi zimpazamo ngomhla wokuvota. 
”Imibutho yenu ilahlekelwa zivoti ngenxa yempazamo enizenzayo xa ningafundiswa ezi zinto ngoko sebenzisani eli thuba,” uvale ngelo uKiviet."	not available
sports	Luqokelelwa ngemidlalo ulutsha lwaseTsomo	"Ulutsha lweelali zaseTsomo lukruqukile zizimilo zabantwana eziqhaqhekileyo. Kulo nyaka, iinkokeli ezifana noLuthando Ndema zingqubanise iintloko nabanye.  
Emva kokubonisana, babone kufanelekile okokuba kusungulwe itumente ekuzakuthi kudlalwe kuyo ibhola ekhatywayo neyomnyazi.  
Mane amaqela webhola azakukhuphisana kule tumente yokuqala ezakube ibanjelwe kwilali yakuMfula, eTsomo.  
Amaqela aphumeleleyo azakugoduka namabhaso aquka iikiti, iindebe nezinye izinto eziluncedo emidlalweni. Umququzeleli wale midlalo uthethe wenjenje neli phephandaba:  
“Le midlalo ingeKrismesi izakube iqala kulo nyaka kula mhlaba. Ndithe xa ndibona imeko ezibakuyo iilali zethu ngexesha lokuphela konyaka; indlela ekusetyenziswa ngayo utywala neziyobisi lulutsha. Ndiye ndaqonda ukuba mandenze into ngalo nto,” utshilo uNdema. 
“Ndidibene nabaphangeli abazinzalelwane zeza lali, bambi baseKapa, bambi baseKZN naseGauteng. Sithe ke masiqale itumente yebhola ekhatywayo neyebhola yomnyazi, nto leyo ezokugcina ulutsha luxakekile ngelixa lokuphela konyaka. Sikhuphe kuthi ezipokothweni sathenga izinto ezinjengeebhola, ikiti, izixhobo zokuziqeqesha kunye neendebe ezizokuthi zidlalelwe ngalo mhla,” utshilo uNdema. 
“Njengoko siyiqala, kwicala le bhola ekhatywayo, amaqela mane kuphela. Ngamaqela amabini abangaphezu kweminyaka engamashumi amathathu kunye namaqela amabini olutsha. Le yindlela esithi sizame ukubonisa ulutsha indlela eyiyo yokuzikhathalela. Kwibhola yomnyazi edlalwa ngamantombazana, amaqela azakube emane nawo evela kwiilali zakwaMfula eTsomo. Kukho iindebe neemedali ezizokuphunyelelwa,” uvale ngalo mazwi umququzeleli. 
Njengokuba izakuqala kulo nyaka le tumente, abaququzeleli bafuna ibe nkulu ngakumbi kunyaka ozayo – kodwa konke oko kwakuxhomekeka kwinkqubela eyenziwe kulo unyaka.  
Amaqela aziwayo afana neWiiners Legends neReal Winners FC kulindeleke athathe inxaxheba."	not available
entertainment	UPutco ubuyela ewayilesini emva kokuvalwa umlomo	"UMSASAZI weenkqubo zeMidlalo kuMhlobo Wenene FM, uPutco Mafani kulindeleke abuyele emsebenzini ngoLwesithathu emva kokunqunyanyiswa. 
UMafani unqunyanyiswe emva kokusabalala kwevidiyo embonisa egwencele phezu kwetafile yeSABC ejuxuza. 
“SiyiSABC siyangqina ukuba uMnu Putco Mafani ubekelwe bucala kwiinkqubo zoMhlobo Wenene FM de ibe nguLwesithathu umhla wama27 kweyoMqungu. 
Ngenxa yemiqathango, eli qumrhu alikwazi kwabelana noluntu ngemicimbi ephathelene nomqeshi,” kuphawula uGugu Ntuli weMicimbi yezeMisebenzi neeNtengiso eSABC. 
UMafani ubhale kwikhasi lakhe likaFacebook ecela uxolo kubalandeli , usapho noogxa bakhe kuMhlobo Wenene ngesenzo sakhe. 
UMafani ulandela ezinyaweni zomsasazi weMetro FM, uDineo Ranaka, oye naye wanqunyanyiswa yiSABC ngenxa yokujayivela phezu kwetafile yestudiyo esenza Umlando  Dance Challenge engundabamlonyeni."	not available
politics	Akukabikho zinzo eVuwani	"Kubonakala ngathi uzinzo alukabikho ncam kwelinye leqela labahlali bommandla waseVuwani kumaphandle aseThohoyandou, Limpopo.  
Abahlali eyonanto bangayifuniyo kukudityaniswa komasipala wabo wesithili iVhembe oquka Vuwani kwakunye neMalumulele.  
Abaphathiswa abathile bakarhulumente bekunye neenkosi zasekuhlaleni ezixhelekileyo basathe gqolo bebamba iindibano zokuza nesisombululo kule ngxaki.  
Azivumanga ukusikhupha ngaphandle isisombululo ekusagqitywe kuso kwindibano ebibanjwe ngempelaveki iinkosi ezo kuba zingonelisekanga sisigqibo esithathiweyo yibhodi, kwaye akukhonto ziyithethileyo nazo ngendibanoo leyo bebeyibambe kwakunye norhulumente wephondo.  
Zibengapha kwamashumi amathathu (30) izikolo ezithe zatshiswa kula mmandla kuqhanqkalazo oluthathe iinyanga ezimbini."	not available
sports	IPirates ifuna umdlali weGolden Arrows	"Umdlali odlala esiswini kwiGolden Arrows, uKudakwashe Mahachi, ufunwa kakhulu yi-Orlando Pirates kwaye sele ihlabele mgama namalungiselelo okumthatha. 
 Abakufutshane nabasemagunyeni baxelele i-Independent Media ukuba uMahachi uzakube edlalela iPirates kwisizini ezayo.  
Lo mdlali waseZimbabwe udlalela Abafana Bes’thende emva kokumnikwa ngemboleko yiMamelodi Sundowns engazange imsebenzise.  
“UMahachi uya kwiBucs kwisizini ezayo. Kugqityiwe ngayo lo nto. Amaqela avumelana ukuba makabe yinxalenye yesivumelwano sika-Oupa Manyisa oye kwiSundowns ekuqaleni kwesizini. Akazudlalela iDowns okanye i-Arrows kwisizini ezayo lo mdlali. Kudala efunwa yiPirates,” utshilo okufutshane. 
UMahachi wagaleleka eMzantsi Afrika kwiminyaka emithathu edlulileyo kukho ithemba lokufumana indumasi – kodwa izinto zange zimhambele kakuhle kwiDowns.  Waya kwiGolden Arrows – apho adlale khona iisizini ezimbini. Isithethi seSundowns asifunanga kuphawula ngalo mba.  
Kwelinye icala, isithethi sePirates, uThandi Merafe, uthe beliqela abathethi ngemiba edibene nokuthengwa kwabadlali.  
“Sijonge umdlalo wethu neFree State Stars. Asifuni kwanto ezakusiphazamisa ke. Okwangoku, akukho nto esinokuyithetha kude kuvulwe ithuba lokuthenga abadlali,” utshilo uMerafe. 
Emva kokubambana naMaZulu ngo’1-1 kwiveki ephelileyo, iPirates idibana neStars kumdlalo wePSL ngo’18:00 eGoble Park Stadium ngoMgqibelo."	not available
entertainment	Ukhwembe-khwembe olujikeleze uZalo!	"UGugu Zuma-Ncube oyintombi kaMongameli Jacob Zuma ubevutha ngumsindo ngethuba eziphendulela kwizityholo ezipapashwe linqaku ebelikwiphephandaba iSunday Times.  
Eli phephandaba lidize ukuba ingqonyela yezemisebenzi eSABC uHlaudi Motsoeneng, wathubeleza kwisigqibo samalungu amathandathu agqiba ekubeni ingavuselelwa ikhontraka yesizini yesibini yomdlalo oyidrama kumabonakude uZalo.  
I-SABC yangqina ukuba “iCOO yasikhaba isigqibo sokuba lungavuselelwa kwakhona uZalo, ngenxa yendlela eliqhuba ngayo nangokukhulisa imali-ngeniso,” oku kwathethwa nguKaizer Kganyago kweli phephandaba. 
 Lo mdlalo uveliswe kweli, watsala inani elivisayo lababukeli kwisizini yokuqala, wade wasusa iGenerations kwindawo yokuqala. 
 Eli phephandaba lityhole ukuba uMotsoeneng wankinkishela lo mdlalo isixa-mali esikwi- R167 yezigidi, ngenxa yongenelelo lwezopolitiko. Kaloku iStained Glass Productions, nkampani leyo evelisa uZalo, ikwaphethwe nguZuma-Ncube.  
Izolo, uKobedi “Pepsi” Pokane, okwangumnini weStained Glass Productions, ukuphike wama ngomlenz’ omnye ukuba ukuvuselelwa kwekhontraka kwakunento yokwenza negama lakwaZuma.  
UPokane uthi, nangona esazi ukuba le khontraka yadala ukujongana ngezikhondo zamehlo eSABC, konke kwenziwa ngendlela efanelekileyo.  
Uphinde walungisa neengxelo zokuba le khontraka intsha yaxabisa iR167 yezigidi, esithi inani lexabiso lalo lisondele kwiR158 yezigidi zeerandi.  
Ephendula uZuma-Ncube ubhale kwikhasi lakhe esithi: “Akukho nto ndinokuyenza ngento abayiyo abazali bam. Kodwa mna ndiye ndazithoba, ndaqinisekisa ukuba ndisebenza nzima kakhulu kunabo bandingqongileyo.”"	not available
sports	UKhune uncoma ifolosi entsha yaMakhosi	"UKapteni weKaizer Chiefs, u-Itumeleng Khune, uyamkele ngokusesikweni ifolosi efikayo, watsho encoma ezinto eyahluke ngazo kwabanye abadlali. Amakhosi abhengeze uGustavo ‘Tavo’ Paez ngokusesikweni kumajelo eendaba namhlanje eNaturena.  
Lo mdlali, onamashumi amabini anesithandathu eminyaka, ufike kwiiGlamour-Boys ekuqaleni kwenyanga ephelileyo. Uye waphantsi kweliso elibukhali lomqeqeshi weChiefs, uSteve Komphela.  
Ngomhla wokugqibela wokuthengwa kwabadlali kwiPSL, Amakhosi abhengeze uGustavo Paez njengomdlali (wawo) okuphela kwakhe amtyikityileyo. 
Indlela elidlale ngayo iqela likaKomphela kwisigaba sokuqala sesizini ka’2016/17 ayibonwabisanga abanye abalandeli kuba bebelindele lukhulu. Unyaka ophelileyo uphele iChiefs ingekude kuyaphi kumaqela aphambili kwiPSL.  
Ngenxa yokungabikho komdlali ofaka amagowuli ngendlela encumisayo, abalandeli beKaizer Chiefs nabebhola ngokubanzi, bebelindele iChiefs ithenge umdlali onembali ecacileyo kwicala lokufaka amagowuli. 
UPaez unebathwana lamagowuli alishumi elinesithoba emva kwemidlalo elikhulu, amashumi amane anesithathu ayidlalileyo. Kodwa nangona kunjalo, uKhune uyayincoma le folosi yaseVenezuela. 
“UGustavo ngumdlali ongemi endaweni enye xa edlala, uyakhawuleza – kwaye ufake amagowuli kwimidlalo yobuhlobo esiyidlalileyo. Ikhona into azanayo,” utshilo uKhune kwiintatheli. 
UKomphela unalo ithemba – kodwa uthi abantu bamamnike ithuba lo mdlali. “UGustavo akasiso isisombululo sengxaki esinayo yokungafaki amagowuli – kodwa uzakusinceda kwicala lokugqibezela iibhola. Ndiyathemba uyakunikwa ithuba lokuzinza eqeleni ngaphandle kokufakwa phantsi koxinizelelo,” utshilo uKomphela. 
Le ndedeba ifika kweli qela lizama ukubuyisa isidima salo emva kokubuya nemband’esikhova kwisizini ephelileyo. “Ndiyibukele imidlalo yeChiefs kumabonakude. Eli liqela elikhulu phakathi kwamanye e-Afrika. Kumnandi ukufumana ithuba lokudlalela iChiefs, ndizimisele ukwenza elam igalelo,” utshilo uPaez. 
Amakhosi amkele uCalmadine Abraw obekade engadlali ngenxa yokonzakala. Kantsi uSiphelele Mthembu no-Edward Manqele bazakukhululwa yiKaizer Chiefs."	not available
politics	‘Senziwa izibhanxa ngamapolisa aseMonti’	"Abahlali baseOrange Groove eMonti bakhalazela amapolisa aseFleet Street kwesi sixeko besithi asabela kade xa ebizelwa izehlo zolwaphulo-mthetho.  
Uceba we-EFF kummandla waseOrange Groove eMonti, uOlga Thwalingca, uthi umntu ude afe nokuba ebengazukufa kule ndawo ngenxeni yokungahoyi kwamapolisa xa ethe abizwa ngabahlali besengxakini. UThwalingca uthi “ngoongantweni” amapolisa aseFleet Street. “Into endenza ndide ndibenomsindo kukuba kudala sakhala ngamapolisa aseFleet Street, akukho nto yenzekayo.  
Eye icaphukise nangakumbi kukuba elo lithe labamba ifowuni ipolisa liye lithi liyeza kuse oko sijonge enkalweni. Xa uphinda, obamba ifowuni athi naye uyeza masilinde usendleleni ezayo.  
Uthi kwisiganeko sempela veki esisuka kuyo uqhekezelwe ifesitile yakwakhe yaphela yindoda ibileqa unkosikazi wayo nobelele kwakhe kuba ebebaleka ukubethwa yindoda leyo.  
“Unkosikazi wendoda le ubelele kwam kuba ebaleka ukubethwa yindoda yakhe, ifike yaqhekeza ifesitile yakubona ukuba emnyango asivuli. Siqale ngokufowunela amapolisa kuba azokugrogrisa le ndoda ibetha unkosikazi wayo athe ayeza ndaphela ndiyomzimelisa endlwini yam kuba amapolisa angade afike. Saphinda sawabiza kuba ophule ifesitile yam athi ayeza, ndisalinde nangoku oko ayethe ayeza,” Uthi icebo malenziwe ngamapolisa angakhathaliyo kuba bayaphela abantu eOrange Groove. Isithethi samapolisa aseMonti uWarrant Officer Hazel Mqala sithi"	not available
entertainment	UConnie Ferguson kumdlalo omtsha weMzansi Magic!	"NANJENGOKO sele sisazi ukuba uConnie Ferguson, nodlala indawo kaKarabo Moroka kwiGenerations: The Legacy ukuba uyawufulathela lo mdlalo kungekudala.  
Kukho ukuvakala kwamahum-hum athi, uFerguson uzakudlala indima ephambili kumdlalo ozakungena kwindawo yeRing of Lies, uThe Queen. IRing of Lies, nedlala kwiMzansi Magic, ifikelela esiphelweni ekuzeni kuphela kwale nyanga. Okwangoku asinasiqinisekiso nokuba uConnie uzakudlala indawo yeQueen buqu na.  
Lo mdlalo uveliswe yiFerguson Films, nevelise iRockville neGazi elisandul’ ukuphela. Kuvakala ukuba uSenzo Ngqobo, uLoyiso McDonald, uMbali Nkosi, uSK Khoza, uSello Maake kaNcube, uThemba Ndaba noNatasha Thahane, ngabanye babadlali abazakuthabatha inxaxheba kulo mdlalo.  
Iinkcukacha ngokuzakwenzeka kulo mdlalo zisanqongophele, kodwa ngesizifumeneyo zithi: iThe Queen, ngumdlalo wohlobo lweTelenovela ongenkosikazi ezimiseleyo, engumama nosomashishinikazi ophumeleleyo uHarriet Khoza (ozakudlalwa nguConnie Ferguson), nekunyanzeleka ukuba enze angakhange akucinge yakube imfihlo yomyeni wakhe iphumela elubala.  
Lo mdlalo uyaqala ngoMvulo, 1 kweyeThupha/ Agasti ngentsimbi yesithoba ngokuhlwa, kwaye uzakudlala ngoMvulo ukuya ngooLwesine phakathi evekini."	not available
politics	Bakruquke ngamabhakethi abahlali	"Bakruquke livumba lelindle ngenxa yokuba besebenzisa amabhakethi xa besiya ngasese abahlali baseMorgan Bay ngseMonti baza bavala indlela kwakusasa izolo kula ndawo.  
Usodolophu womasipala iGreat Kei uNgenisile Tekile uzikhulule ngokuthengisa amanye amagosa karhulumente ngethuba abahlali bebevutha umlilo bevale le ndlela ngezigodo zemithi.  
Abahlali bafuna kupheliswe inkqubo yamabhakethi, bokhelwe izindlu baxhamle kwizithuba zomsebenzi ezivulwa ngurhulumente wephondo.  
“Kudala nam ndikhala ngezi zikhalazo zabo kwisebe lezemihlaba ndibafunela umhlaba, isebe lezindlu nalo kudala ndizama ukuthetha nalo, andazi nam ukuba mandithini,” uthethe oko uTekile. 
Othethe egameni labahlali uBongiwe Tshijila uthi ingxaki ephambili kule ndawo zizindlu zokuhlala ekukudala bethenjiswa ngazo.  
“Izindlu ezilapha zakhiwa ngonyaka ka1994 zazingamashumi alithoba kuphela, ngoku kukho amatyotyombe angamakhulu amabini namashumi amabini sonke sisebenzisa izindlu zangasese ezine kuphela zezamabhakethi,” uchaze oko Tshijila. 
Imeko yentlalo imbi ngamandla kule ndawo kuba abantu abancinci nabadala abagulayo nabaphileyo bazinceda kwizindlu zangasese zamabhakethi.  
Abahlali bakwaWadi 5 bathi bosulelana ngezifo ngenxa yokuba liphezulu inani labantu abasebenzisa indlu yangasese engakhuselekanga ngenxa yamabhakethi.  
Urhulumente welizwe loMzantsi Afrika ngonyaka ka2012 uthembise ukuba uzakuwaphelisa amabhakethi kwiilokishi zeli, kodwa asekho kwiindawo zaseMonti naseBhayi kweli leMpuma Koloni. 
Usodolophu uzibophelele esidlangalaleni ngelithi uzakwenza indibano kulwesibini weveki ezayo nalapho bazakwenza amacebo okusombulula ezi ngxaki.  
“Ndizakubhalela la masebe onke ukuba eze apha ukuze aze kuziphendulela kwezi ngxaki ingakumbi le yomhlaba wokwakha izindlu nezinye ke, iinjongo zam kukuba sibelapha kwakhona ngoLwesibini,” ucacise watsho uTekile.  
Aba bahlali bathi abasokuze bavote ukuba ezi ngxaki zabo azisonjululwa phambi kokuba kuyiwe kulonyulo loomasipala.  
Ziintsuku ezingamashumi amathathu anesithandathu eziseleyo phambi kokuba ilizwe loMzantsi Afrika liye kulonyulo loomasipala."	not available
politics	Abe-SIU baphanda Amahlathi	"UZAKUPHANDWA libutho leSIU (Special Investigating Unit) umasipala i-Amahlathi.  
Oku kulandela isiphakamiso sikamongameli weli uJacob Zuma. Uphando lweSIU lizakugxila kwimiba equka, ukuthengwa kwempahla , imisebenzi kwakunye neenkonzo zikamasipala nguMasipala okanye egameni likaMasipala kwakunye neentlawulo ezenziwa ngokunxulumene noko ngendlela engalunganga, eneenkcukaca ezifihlakeleyo, nechaseneyo nemithetho elawula oomasipala. Impatho mali egwenxa kakhulu ngokunxulumene nemicimbi kaMasipala. 
 Ukuziphatha ngokungafanelekanga okanye ngokungekho mthethweni ngooceba, amagosa okanye abasebenzi bakaMasipala. Ulwabiwo olungekho mthethweni okanye inkcithomali karhulumente, kwakunye nempahla karhulumente. 
 Ukuthenga nokuhlawula izinto ngendlela engekho mthethweni, okanye engekho mgaqweni negqibela seyiziindleko kwimali karhulumente. Inkcitho yangabom nobugwenxa obukhokelela kwilahleko yemali karhulumente. Ukuziphatha ngokungafanelekanga kwabantu abathile nabakhokelele kukonakala kobudlelwane noluntu.  
Ukuzakuthi ga ngoku abahlali baseKatikati ephantsi kwalo masipala bakuqhankqalazo eliqale ebutsheni bale veki. Kwezinye zezinto ezikhalazelwa ngabahlali kukusilela kwalo masipala ekuhambiseni iinkonzo kule dolophu.  
Ebutsheni balo nyaka i-EFF kulo masipala ibhalele kwi-ofisi yoMkhuseli woLuntu eMpuma Koloni emva kokufumana ngebhaqo imbalelwano esuka kuMphicothi ziNcwadi ixela elubala imali ekwizigidi ngezigidi zeerandi ethe yasetyenziswa gwenxa ngumasipala waseAmahlathi kunyakamali ka2013-14.  
UMphicothi ziNcwadi wagxeka amagosa omasipala waseAmahlathi ngelithi akakhange athabathe manyathelo emva kokudyarhaza imali ekwizigidi ezingamashumi asibhozo anesithoba zeerandi (R89.1 million).  
Le mali iquka i-R78.6 million esetyenziswe ngelokuboleka umatshini (plant) wokusebenza, kusenzeka oko ngaphandle kokuphunyezwa libhunga likamasipala.  
Imali engange-R7.1 million isetyenziswe gwenxa emva kokungalandelwa kwemithetho elawula unaniselwano (supply chain management), lo gama yona i-R3.4 million ichazwe njengedyarhazwe ekuhlawuleni izakhiwo ezithile, apho usebenzela khona lo masipala, ezimaxabiso axhome ngokumangalisayo.  
U-Ayanda Mpambana weEFF owayebhalele kuMkhuseli Woluntu uthe uyalamkela eli nyathelo, kwaye unethemba lokuba lizakutyhila okuninzi."	not available
sports	UDavid Notoane uwabizile amagama wabadlali abaya kwi-Olimpiki	"Umqeqeshi weqela lesizwe loMzantsi Afrika labadlali abaselula, uDavid Notoane, uwabizile amagama wabadlali abangamashumi amabini anesihlanu aza kuya nabo emidlalweni ye-Olimpiki . Kwiveki ezayo, uMzantsi Afrika (Under-23) kulindeleke ube yinxalenye yetumente yamazwe afana neBrazil, iArgentina neKorea eza kubanjelwa eDubai ukusukela ngomhla wesihlanu ukuya ngoweshumi elinanye kwinyanga yeSilimela. UNotoane uya kusebenzisa itumente eqala kwiveki ezayo njengesixhobo sakhe sokulola amakhwenkwe wakhe phambi kokuya eJapan eza kusingatha imidlalo ye-Olimpiki kulo nyaka. 
Abadlali abachongiweyo ngumxube wabadlali abadlalela amaqela alapha eMzantsi Afrika namanye aseYurophu. “Itumente esiya kuyo eDubai iza kuba sisiqalo samalungiselelo wethu wemidlalo ye-Olimpiki,” utshilo uNotoane, emva kokubhengeza amagama wabadlali azimisele ukulwa ngabo eJapan kwindibano ebiseGoli ngoLwesibini. Okusemqoka kumqeqeshi kukuzama ukudibanisa abadlali bakhe abadlala eMzantsi Afrika nabo badlala kumazwe ohlukeneyo eYurophu ixesha lisamvumela. Abadlali boMzantsi Afrika baza kufumana uvavanyo lokwenyani njengokuba beza kudibana neBrazil, iKorea ne-Argentina ngoba loo mazwe anabadlali abasemgangathweni ophezulu. 
“Siza kuzama ukusebenzisa itumente esiya kuyo njengeqonga lokudibanisa abadlali abasuka phesheya nabalapha ukuze siqinisekise ukuba sihamba sineqela elomeleleyo. Sinethemba lokuba sakubafumana bonke abadlali abachongiweyo ngoba lo nto iza kusinika ithuba lokujonga ukulungelwa kwethu imidlalo ye-Olimpiki,” utshilo uNotoane. Amazwe ehlabathi aza kudibana eJapan emidlalweni ye-Olimpiki ekulindeleke iqale ngomhla wamashumi amabini anesithathu kwinyanga yeKhala ukuya ngomhla wesibhozo kweyeThupha nangona kukho abantu abathi mayimiswe ngenxa yeKhorona. 
Amagama wabadlali: 
Oonozinti: Mondli Mpoto, Lincoln Vyver, Ricardo Goss. 
Abasemva: Tercious Malepe, Katlego Mohamme, Thendo  Mukumela, Luke Fleurs, Bongani Sam, Keanu Cupido, Kamogelo Mahlangu. 
Esiswini: Luke Le Roux, Thabo Cele, Khanya Leshabela, Athenkosi Dlala, Neo Gift Links, Kobamelo Kodisang, Nkosingiphile Ngcobo, Sphephelo Sithole, Promise Mkhuma. 
Iifolosi: Fagrie Lakay, Siyabonga Ligendza, Luther Singh, Keletso Makgalwa, Lyle Foster, Liam Jordan."	not available
politics	Izimvo zoluntu ngomba kaNene	"Izimvo zoluntu ngokugxothwa kukaMphathiswa wezezimali uNhlanhla Nene. UNene ugxothwe ngumongameli uJacob Zuma ngoLwesithathu, kwizizathu ezingachazwanga. Endaweni yakhe kungene uDavid Van Rooyen. 
Phalo Thurston Nkqetho: Tjoo aybo! Urhwaphilizo!! 
Bafana M’zulu Majija: Tjooooo! i-ANC yasinika *  mongameli oliqhitala kakhulu. Uvel enze nje lamntu ngathi akacingi maxa wambi. 
Nande VanDe Nhonho: Hayibo! Uthi makaye kweliphi icala umntu onesapho?? 
Bonga Sidoda: Wenze kakuhle kungekonakali i Rand iphelelwa ngamandla sogqithwa nayi Nigeria. 
Lizalise Dutukuzi Bhayeni Ranisi: Ndisayola lento inokwenza nalamcimbi kaSAA, kusenokwenzeka umongameli weli akayithandisanga into yokuchazelwa ngendlela asebenzisa ngayo imali.Ndiyazicingela nje. 
Maso Krila Ngini: Ufane emgxotha nje akho nto ingako izakutshintsha ngoba oyena nobangela yilemali ininzi iphelela kwicorruption nasekubuseni iivotes. 
Mandlenkosi Mtshikwana: Kungaqhuma kubasiwe uukhona umkhonyovu ikhona into efihlwayo apha 
Jingles Mgiqwa Bhezile: Ingathi kungcono kwa-uIdi Amin kunoJacob Zuma ngokulawula ngobuzwilakhe,ukuba ungumqobo endleleni yakhe, uyakugungxula, ngokuinisekileyo le ndoda inguNhlanhla Nene ibingavumi nale nto yalejet. 
Lizie Miya KaSbewu Godloza: Hee ayinguye nalo wayethe gabhu amanqagisa kwinto yaseNkandla?? 
Luyanda Duka Namahlathi Gibson: Kaloku lo tata wakanene uyikhabile into yokuba uzuma afumane iJet intsha. If awukholwa yinto enorhwaphilizo uzowutya kuzuma. 
Athi Zduli Bhayi Majikazana: Makaqhube thina silapha emva kwakhe"	not available
entertainment	Yimibhiyozo yeminyaka eyi60 yobuhlobo benene!	"UMHLOBO Wenene FM uphisa ngezigubha zamabhaso kubaphulaphuli nanjengoko ubhiyozela iminyaka engamashumi amathandathu yosasazo.  
Esi sikhululo, sintetho isisiXhosa kwiQumrhu loSasazo loMzantsi Afrika (SABC) siza kunikisa ngentaphane yamabhaso emoyeni nyanga nenyanga kulo nyaka. 
 La mabhaso aquka isixamali esingamashumi amathandathu amawaka eerandi (R60 000). Ophethe oonomathotholo beSABC, uNada Wotshela, uthi ngale ndlela kukuthi enkosi kubaphulaphuli abangagungqiyo besi sikhululo.  
“Le yindlela Umhlobo Wenene FM obonisa ngayo umbulelo kubaphulaphuli ngenkxaso abayinikeze esi sikhululo kusasazo lwaso obeluyimpumelelo kule minyaka ingama60 yenkonzo yosasazo,” kutsho uWotshela.  
Umhlobo Wenene FM, ondlunkulu oseBhayi eMpuma Koloni, uzingomb’ isifuba ngabaphulaphuli ababalelwa kwi-5.8 yezigidi, ngokokutsho kwamanani obalo akutshanje.  
Umhlobo sisikhululo sesibini ngobukhulu eSABC emva koKhozi FM olusasaza ngolwimi lwesiZulu.  
Ezinye izikhululo ezibhiyozela iminyaka engama60 okusasaza eSABC ziquka Ukhozi, iLesedi neThobela FM.  
UWotshela, owayefudula enguManejala woMhlobo Wenene, uthi ngenxa yentsholongwane yekhorona nemigqaliselo yokuvalwa kwelizwe, ezi zikhululo ziza kunyanzeleka zibambe imibhiyozo emoyeni ngokukhumbula apho zisuka khona, kwaye ziphisa ngamabhaso kubaphulaphuli bazo. 
 “Zone ezi zikhululo zisasaze ngeelwimi ezohlukeneyo zoMzantsi Afrika ngokuyimpumelelo kwaye sisinye kuzo sazibekela indawo kwizikhululo ezilishumi eziphezulu eMzantsi Afrika,” kutsho uWotshela.  
Ukubhiyozela iminyaka engama60, Ukhozi FM luza kubanephulo elibizwa “Six Eras of Ukhozi FM” nalapho inkqubo nganye kwezaphakathi evekini ziza kukhangela umculo, imbali, intshukumo, iinkumbulo nefashoni kumaxesha amandulo.  
Esi sikhululo siza kuphisa nangesixamali esiyiR60 000. ILesedi FM, esisikhululo sesine ngobukhulu eSABC nezinze eFreyistata, nayo ibhiyozela iminyaka engama60 ngokudibanisa italente yamandulo neyala maxesha.  
Naso esi sikhululo siza kuphisa ngeR60 000 eyimali neData exabisa iR6 000 inyanga yeSilimela yonke. Ukanti yona iThobela FM iza kukrobisa umphulaphuli kuhambo lwayo ukusuka ngo1960 ukuza kunyaka ka2020, kwaye kukwakho namabhaso ayimali.  
“Izikhululo zethu zikanomathotholo eziliqela zasekwa ngexesha elinzima kwimbali yelizwe.[Kwakunzima] ukuhlangabezana nezidingo zeelwimi nenkcubeko yoluntu ngaloo maxesha. Kodwa ezi zikhululo zadela oko, zakhuthaza abantu abamnyama ngapha kwezo meko,” kutsho uWotshela.  
“ Xa sijonga emva, sizingca ngokuba ngumphanda wetalente nekhaya labasasazi bamandulo nabanamhlanje. Abasasazi abadumileyo abaninzi baqala isakhono sabo sosasazo eSABC. Abaninzi kubo banegalelo elikhulu kwicandelo losasazo sithetha nje kwaye babambe izikhundla ezohlukeneyo eziphezulu,” kutsho uWotshela."	not available
politics	Qulukubhode ngethuba kuvotiswa ooceba eBCM	"Uqulukubhode owenziwe ngamalungu ombutho we ANC ngexesha kufungiswa ooceba kumasipala wase BCM ubonakalisa ubunzulu beyantlukwano nengxaki engaphakathi kulombutho. Amalungu ombutho we ANC aphuma kwiwadi ezingaphezu kwamashumi amathathu avale ingcango ezingena kwisakhiwo sikamasipala ebonakalisa ukungamnkeli kwabo abaceba batsha. Umhlali wakwa wadi 17 uSiyabulela Kutu uthi bayawazi amanyala wabaceba kuquka nalo wewadi yabo. ”U Kgalema besimxelele ngoku ebelapha eChristian Centre ukuba asibafuni abaceba makaxelele utshomi bakhe,uPhumla Yenana akasokuze abenguceba kuthi, uthengisa izindlu ekumele ukuba zifunyanwa ngabantu mahala kwitshomi zakhe,”uthethe oko uKutu. Iwadi eziquka u42,13,17,20 zezona bezimelwe apha ngabahlali bevakalisa ingqumbo yabo ngakwisigqibo sokufungiswa kwabaceba. 
 Umasipala wase BCM ebenozimelegeqe abebekumashumi amabini anesithandathu abebephuma kumbutho we ANC ngenxa yokunganeliseki, omnye wabo baphume kwi ANC Xhanti Bolo uthi benze impazamo ebangele ukusinda kwe ANC. ”Ukuba abantu bebengavotelanga thina singozimele geqe bavote iDA bonke ngesikwazile ukukhupha iANC apha eBCM, kodwa sifundile kulompazamo,”utsho uBolo. Umhlali wakwa wadi 13 uLumka Manyoka uthi abamfuni uceba ofungiswe ngulomasipala uNokulunga Matiwane. ”Loceba lo samnikwa ngu Naledi Pandor ekhumtsha esixelela ukuba uthunywe ukuba aze kwenza lomsebenzi, yonke lonto ngaphandle kwezimvo zethu asingoceba wethu yilonto sixhasa iPeople’s Choice. Ingqokelela yozimelegeqe beli bazisekela umbutho ongxamileyo obizwa ngokuba yi People’s Choice phambi kokuba baye kulonyulo lomasipala.Omnye woceba abafungiswe phantsi kwalenzima uNtombizodwa Gamnca utyholwa ngokubulala umntu ekunye nomyeni wakhe. 
 “Uninzi lozimelegeqe bethu abaphumelelanga kuba kubiwe ivoti zethu zalahlwa ngalamasela eANC, sinabo ubungqina sizichole emfuleni ezinye iBallot box,”utshilo uBolo. Ukanti amalungu eEFF ebelapha nawo kodwa wona ecula iculo eli lodwa.Uceba ebefungiswa apha egameni le EFF Noloti Mntwana uthi bona bayibona ngolunye uhlobo yonke lento. ”Thina silapha ukuza kuxhasa bonke oceba be EFF abebefungiswa namhlanje asinangxaki konke nabethu oceba,”utshilo umntwana."	not available
entertainment	Ingxowamali yophuhliso lweefilimu eMpuma Koloni	"“Kuyo yonke le minyaka besiqhuba ngemali engangesigidi esinye seerandi sokuxhasa iifilimu. Loo mali ibisiya nakwimirholo yabasebenzi bethu, ngoko ke ibingekho ngako into esinokuyenzela iifilimu kweli phondo,” kutsho uPhumeza Skoti, ingqonyela yebhunga lezobugcisa nenkcubeko eMpuma Koloni (ECPACC).  
“Ngoku, silindele imali engange R15.8 million yokuphuhlisa iifilimu kweli phondo. Ndingathanda nokubulela iofisi yenkulumbuso, nenkulumbuso ubuqu uOscar Mabuyane, obonakalise inkxaso engazenzisiyo ekuxhaseni uphuhliso lwemiboniso bhanyabhanya ephuhliswa apha eMpuma Koloni,” uqhube watsho.  
Kule minyaka idlulileyo eli bhunga likaSkoti belisebenza ngokumane linika abo basebenza ngezobugcisa nenkcubeko ezo malana banazo.  
Ngoku bathi bakutsho bakwazi nokulandelela, banike nenkxaso kwabo babanika imali.  
Le mali isuka ngqo kwiofisi kaMongameli weli othubelezise imali yophuhliso kumaphondo oMzantsi Afrika jikelele. Ihleli kwisebe lezoqoqosho lephondo ngoku.  
Okwangoku sekutyikitywe isivumelwano sokuba abakwaECPACC baza kuyifumana. Le mali iza kusetyenziswa ekuvuleni iofisi yeefilimu yephondo nalapho kuza kuqeqeshwa abenzi beefilimu bodidi.  
Le mali iza kuya nakwabo bafaka izicelo zokwenza iifilimu ephondweni. Kuza kuthengwa nobuxhakaxhaka bokwenza iifilimu obuza kugcinwa kule ofisi. Kukwakho necebo lokuqala umnyhadala weefilimu waseMpuma Koloni nokuveza imiboniso bhanyabhanya yabo basakhasayo rhoqo ephondweni.  
“Le 15.8 yezigidi zeerandi yeyalo nyakamali kuphela ngoko ke kubalulekile ukuba abantu baze ngaphambili xa sisenza isimemo kumaphephandaba,” kutsho uAmit Raj, wezimali kwaECPACC. “Le mali nale ofisi ayizokugxila kwinani labadidiyeli beefilimu, iza kuhoya uphuhliso lwabo benza umsebenzi okumgangatho omhle. Nokuba ngabantu ababini okanye abathathu okwangoku, asizoleqa amanani.” uqhube watsho uSkoti.  
Eyona bafuna ukuyenza kukusebenzisana nabadidiyeli abalishumi elinesithandathu (16), ingakumbi abafazi nolutsha oluntsundu. UAyanda Mama we-Iliso Films, obezimase lo msitho, uthe “Sisiqalo ke esi. Incinci yona le mali kodwa ingakwazi ukuqalisa ukudidiyela iinkqubo eziphuma apha ephondweni. Thina badidiyeli beefilimu abalapha kuza kufuneka sifunde ukusebenzisana ngoku sikunikwayo, ukuze sizuze impumelelo.” 
Omnye wabadidiyeli beefilimu, oqeqeshwe eRhawutini nosebenza kwiilali, uZinzisiwe Kulu, uthe: “Kufuneka sibamkele ke nabo baza kubuya koomaRhawuti, Thekwini nooKapa ngelithi bafuna ukuxhamla kule ngxowamali. Kaloku bona baza namava kwaye bangakwazi ukusitshayelela. Siyalivuyela eli nyathelo!” USivuyisiwe Giba, weSivuBuhle Media, uvakalise uvuyo ngeli phulo libhengezwe nguECPACC “Siyaqala ukukhe sive eli bhunga libhengeza into entsha nekubonakala ukuba ugxile ngqo ekuncedeni thina bantu basebenza kwiMedia. Sisuka koomaKapa ngelithi sibuyela eKapa sizokuncedisa nathi apha.”  
*Uxhamla njani okanye uthatha inxaxheba njani? Kuza kufakwa iintengiso zokuza ngaphambili kule nyanga yoMsintsi emaphepheni. Emven’ koko kuza kubanjwa iindibano zokucebisa abo bafaka izicelo. Ekupheleni kweyeDwarha kwakuqalwa ukusebenzisana nabo bakhethiweyo. Iinkcukacha ezithe vetshe zifumaneka ku: 
www.ecpacc.co.za"	not available
sports	‘Liqaqambile ikamva labadlali abamnyama embhoxweni’	"Ibiyimincili yodwa kubalandeli bombhoxo kwiBorder emva kokuba iSwallows iphumelele indebe yeSuper 12.  
Eli qela laseMdantsane libethe iHarlequins yaseBhayi ngo’22-10 kumdlalo ubutak’iintlantsi eBuffalo City Stadium.  
ISwallows iyiphumelele okokuqala le tumente ukusukela ekusungulweni kwayo ngo2011. Umqeqeshi weSwallows, uYongama Mkhaza, ukholelwa ukuba ukusebenza ngokuzimisela kuko okubancedileyo.  
“Ndichulumance kakhulu, kudala sizama ukuyiphumelela le tumente. Ukusebenza nzima kuko okusibeke kwindawo esikuyo,” utshilo. 
UMkhaza uthi uyakholelwa ukuba impumelelo iza kuzisa ukuzithemba kubadlali bakhe nanjengoko belungiselela isizini entsha ekulindeleke iqale kuTshazimpuzi.  
“Ukuphumelela kwethu kuza kuzisa ukuzithemba kubadlali bethu yaye ndiyakholelwa ukuba siza kuqhuba kakuhle kule sizini,” utshilo uMkhaza. 
Nangona likhe phantsi isitya sigcwele iqela laseBhayi, umqeqeshi walo, uLunchen Samuels, uliqhwabele izandla.  
“Badlalile abafana bam kule tumente yonke. Sibethwe liqela elikumgangatho ophezulu. Kuninzi esikufundileyo kule tumente okuza kusinceda kule sizini,” utshilo uSamuels. 
UMongameli wombhoxo kwiBorder, uMnumzana uPhumlani Mkolo, uncome kakhulu iSwallows.  
“Isebenzile iSwallows, uyancomeka umsebenzi wayo. Iyandivuyisa kakhulu indlela abenze ngayo mna njengelungu leSwallows nomongameli weBorder. Kuyancumisa ukubona iqela leBorder liphumelela iitumente ezinje,” utshilo uMkolo. 
OkaMkolo uthi impumelelo yeSwallows ithetha ukuthi liqaqambile ikamva labadlali abamnyama embhoxweni.  
“Ngo2013, ndisengumongameli weSwallows; sathatha isigqibo sokunika abadlali abamnyama ithuba lokudlala umbhoxo. Impumelelo yeSwallows ithetha ukuthi liqaqambile ikamva labadlali abamnyama embhoxweni kwiBorder,” utshilo uMkolo. 
“Abalandeli bombhoxo sibathembile, imbali ithi umbhoxo ngowona mdlalo uthandwayo kulo mmandla. Siyayibulela inkxaso yabo,” utshilo uMkolo. 
isibhalo@inl.co.za"	not available
health	Uncumo kwabazalwa becandeke imilebe	"Isebe lezempilo eMpuma Koloni libambisene neOperation Smile South Africa lenze uqhaqho kubantwana abazalwa becandeke imilebe kwisibhedlele iNelson Mandela Academic eMthatha kule mpelaveki iphelileyo. 
Iqela lamavolontiya angama20 eOperation Smile aquka oogqirha botyando, iingcali ezincuntsa inaliti ebulala iintlungu, oogqirha babantwana, abongikazi, oogqirha bamazinyo, iingcali zokuthetha kunye neengcali zengqondo babambisene nabasebenzi bezonyango kwisibhedlele iNelson Mandela Academic ngoLwesihlanu, umhla wama21 kweyeDwarha ukuze kuhlolwe izigulane, ngotyando olwenzeka ngoMgqibelo 22 nangeCawa 23 kweyeDwarha. 
UMphathiswa weSebe lezeMpilo, uNomakhosazana Meth ebekunye neNkulumbuso yephondo leMpuma Koloni uLubabalo Oscar Mabuyane ukuza kuzibonela utyando olutshintsha ubomi babantwana abacandeke imilebe. Intsebenziswano neOperation Smile South Africa ibuyisele ngempumelelo uncumo lwabantwana abangama23 kunye nomntu omdala omnye ocandeke umlebe. 
UMabuyane uvakalise umbulelo wakhe kwiOperation Smile, ukwafuna ukuseka intsebenziswano ethe kratya ukuqinisekisa ukuba abantwana abaninzi nabantu abadala banikwa olu tyando lunokutshintsha ubomi babo. 
“Ndimxelele uMphathiswa ukuba ngenene siyaludinga uxwebhu  lwesivumelwano nabo ukuze siqhubeke nokudluliselwa kwezakhono, uqeqesho lwasemsebenzini, ukufumana iingcaphephe neenjingalwazi zabo beza apha ngokuqhubekayo ukuze umsebenzi uqhubeke.” 
UMeth uthe abantu abaninzi sele bexhamlile kobu budlelwane bubalaseleyo, banethemba lokuba iya kuqhubeka iminyaka ezayo. 
“Obu budlelwane bubuyisele uncumo lwabantu ngotyando olutshintsha ubomi. Siyayibulela intsebenziswano enjalo njengoko singenako ukunikezela ngeenkonzo ezithile sisodwa. Ngenene xa sisebenzisana singenza ngaphezulu,” utshilo uMphathiswa. 
UMlawuli wesiGqeba kwiOperation Smile South Africa uthe “IOperation Smiles ikholelwa ukuba wonke umntu ufanelwe kukufumana utyando olukhuselekileyo kunye nokhathalelo olubanzi lokucandeka. Isigulane ngasinye esincinci kunye nomzali okanye umlondolozi wabo uya kufumana umgangatho ophezulu wokhathalelo ngaphandle kweendleko. Oku kuquka ezothutho, uvavanyo lonyango, utyando kunye novavanyo lwasemva kotyando olufana nokuthetha namazinyo.” 
Omnye wabazali onomntwana oxhamle kolu tyando, uMalihlo Salukazana, ubulele oogqirha abathe benza olu tyando kumntwana wakhe. USalukazana uthi umntwana wakhe unengxaki yokutya nokuthetha. “Ngethuba ekwaGrade R wabhalelwa ileta ngoonesi babeye esikolweni ukuba aye esibhedlele ayokwenza unyango lwentetho (speech therapy). Ndabaxelela ootitshala ukuba umntwana selebhaliselwe ukwenza utyando kodwa umhla ebekade engekabekwa.” 
USalukazana uthi eyona nto imophula intliziyo kukuba abanye abantwana besikolo bebegezela umntwana wakhe besithi akakwazi kuthetha. 
Isebe lezeMpilo eMpuma Koloni lityikitye isivumelwano sokusebenzisana neOperation Smile South Africa nto leyo eza kubangela ukuba abantwana kunye nabantu abadala abacandeke imilebe bafumane olu tyando olutshintsha ubomi babo kwiMpuma Koloni iphela."	not available
sports	UTravis Graham uvuselela ikhono lakhe kwiCape Town City	"Owayefudula engumdlali we-Ajax Cape Town, uTravis Graham, uza kufumana ithuba lokuvuselela ikhono lakhe lokudlala ibhola ekhatywayo kwiqela elistsha. UGraham waziswe njengomdlali omtsha weCape Town City izolo ngusihlalo wayo uJohn Comitis. Lo mdlali-siswini wayengumdlali we-Ajax obalulekileyo kakhulu phambi kokuthotyiselwa kwayo kwinqanaba elingasezantsi (National First Division) kunyaka ophelileyo. Kwathi ke yakwehlelwa yilo nto iAjax Cape Town, kwanyanzeleka ukuba ibachithe abanye abadlali bayo kuquka noGraham. Izolo uthe gqi kwiCity – elona qela litshila phambili ebholeni yaseKapa naseNtshona Koloni. 
Ngenxa yokonzakala kwabadlali abaphambili kwiCape Town City abafana noThabo Nodada noRonald Putsche – kuye kwanyanzeleka ukuba umqeqeshi, uBenni McCarthy, alaqaze ngelizama ukukhangela oyena mdlali onokuncedisa esiswini njengokuba iqela (lakhe) lixakekiswe yimidlalo yePSL kunye neyeNedbank Cup. “NguBenni obize uTravin. Bebekhona abadlali ebekunokhethwa kubo – kodwa umqeqeshi ukhethe ukubiza uTravis ngoba ungumdlali oziphethe kakuhle kakhulu,” utshilo uJohn Comitis oncokole neKickOff Magazine emalanga izolo. 
Akukacaci nokuba umqeqeshi angamsebenzisa na uTravis xa iCity idibana neMaritzburg United emdlalweni we-Absa Premier Soccer League ngo’15:30 eCape Town Stadium ngeCawe – kodwa uComitis uthi unethemba lokuba uza kudlala. “Noxa ukulungela kwakhe ukudlala kungagqibelelanga kodwa sizimisele ukuqinisekisa ukuba uziqeqesha neqela lethu elidlala kwiMultiChoice Diski Shield iintsuku ezimbini ukuze akwazi ukudlala ngeCawe. UTravis, 25, ngumdlali ebesisoloko simbeke esweni. Zange simthathe ekuqaleni kwesizini ngoba sasinabo abadlali aboneleyo endaweni adlala kuyo. Ndiqinisekile uza kuqhuba kakuhle,” utshilo uComitis."	not available
entertainment	Dibana nosapho olutsha lwe-7de Laan	"EMVA kokushiya kweqela labadlali abaphambili kumdlalo i-7de Laan, lo mdlalo we-Afrikaans uneendaba ezimnandi kubalandeli bawo.  
Ukususela ngenyanga yeSilimela, * -7de Laan uzakube evulela usapho olutsha kraca iingcango.  
Ngoobani aba? Dibana nabakwaWelmans, usapho olunembali emnyama kwakunye nemali eninzi. UDavis Rees-owaziwa ngelika Niek Naude’ kwi-Egoli. 
 URees udlala indawo kaChris, 55, ongusomashishini ophum’izandla, noyifumanayo into ayifunayo. Uphila impilo ephezulu kwaye ulindele okungcono kusapho lwakhe, kodwa akaqalisi ukuthabatha uxanduva ngezenzo zakhe.  
UDeidre Wolhuster, owaziwa ngelikaFranci Roos kwiFluiters, uzakudlala uMariaan, 52, nobonakala ezithembile, kwaye enempakamo ngamanye amaxesha. Uhlala ekhangele indlela usapho lwakhe olujongwa ngayo luluntu, kwaye uyakugxeka xa efuna. Ukwalukhusela ngamandla usapho lwakhe. UCarina Nel, owaziwa ngendima yakhe ka-Isabel kwiGenerations. Yena unguAlexa, 25, uzakudlala njengogqirha othande ukuzithoba kunodade wabo omncinane.  
Ukrelekrele, linenekazi, unobunono nenkathalo, kwaye uqatshelwa ngamadoda amaninzi aseHillside. Kodwa noxa kunjalo, uhambela qelele kubudlelwane obunobuzaza.  
UAndre’ Lotter, nowaziwa ngcono njengoLiam kwiVilla Rosa. Udlala indawo kaRikus, 27, nonesidanga kwizifundo ze-Accounting kodwa ezithandela umdlalo wentenetya. Ufuna ukuba ngumdlali wentenetya, kodwa utata wakhe akahambisani nalo mbono.  
UKristen Raath, ungu-Amorey, 22, yintwazana encinane katata, kwaye umnika lonke uthando, kodwa noxa kunjalo unecala elinoburhalarhume, kunjalo nje ubuza yonke into."	not available
sports	UCheeseboy unikwe iminyaka emibini yi-Ajax Cape Town	"Namhlanje uLebohang “Cheeseboy” Mokoena ufumene ikhaya elitsha kwi-Ajax Cape Town. Lo mdlali ebesoloko ekhangela iqela anokulidlalela emva kokukhululwa yiMamelodi Sundowns ekupheleni kwesizini [yePSL] ka’2015/16.  
Emva kwethutyana lo mdlali siswini efumana uqeqesho kwinkampu ye-Ajax Cape Town phantsi kweliso elibukhali likaRoger De Sar – isigqibo side sathathwa ngaye namhlanje.  
Kugqityiwe, uMokoena uzakunxiba isikipha see-Urban Warriors kule sizini ngebhongo.  
“Emva kokuba sifumene uMark Mayambela, siyi-Ajax Cape Town sinovuyo ukwazisa uLebohang Mokoena ukuba ngumdlali wethu,” itshilo ingxelo ekhutshwe kwikhasi lomnatha namhlanje. 
Lo mdlali utyikitye isivumelwano seminyaka emibini ne-Ajax. UMokoena, odlalelele i-Orlando Pirates neSundowns kwiminyaka edlulileyo, uzakufumana ithuba lokuvuselela ikhono lakhe lebhola ekhatywayo emva kokungadlali kakuhle kwiDowns kwisizini edlulileyo ngenxa yokhuphiswano olunzima kunye nokukhathazwa kakubi kukonzakala.  
Umdlalo we-Ajax olandelayo iwudlala nePirates ngomhla weshumi elinesithathu kwinyanga eqala ngomso."	not available
entertainment	Ukhona uphantsi kweenwele kuPopayi noSpinach	"XA ubona uPopayi noSpinach kwimidlalo kamabonakude, kuzube ubona nje amadoda amabini ekungathi azithi dadobawo. 
Sokuze ucinge nakanye ukuba kukho into ebhadlileyo ongayithetha nabo. La madoda aqale ukuzakhela udumo emdlalweni kamabonakude owawubizwa ngokuba Yizo Yizo, phambi kokuduma ngoPopayi noSpinach kwiZone 14. 
La maqhula sele ezenzele igama nto leyo ithe yakhokelela ekubeni babizwe kwimisitho emikhulu efana neSABC Crown Gospel Music Awards. 
Konke oku kwenze esi sibini sathiwa jize ngembasa yeBest Supporting Actor kumaSafta Awards kwiminyaka edlulileyo. 
Sithetha nje uPopayi noSpinach badlala kumdlalo wamaqhula kaPastor Mjosty iKwaito Church Service, esele ifumaneka ngeDVD. 
Ngethuba iphepha-ndaba I’solezwe lesiXhosa lithetha noKere Nyawo, odlala indawo kaPopayi, kuvele ukuba uNyawo noPopayi ngabantu abahlukene kakhulu. 
UNyawo sele evumbulule inqwaba yabadlali asele bedume nakumazwe angaphandle, lowo inguTerry Pheto wodumo kwiTsotsi, uNtokozo “Chester” Msibi, uRonnie Nyakale onguCosmo kwiGenerations The Legacy, uZakhele Msibi onguSunday Nkabinde kwiSibaya. 
UNyawo uthe, uqale ukuzidibanisa nemidlalo yeqonga esafunda ezikolweni zaseSwazini apho waphumelela khona uGrade 12 e-Evelyn Berind High. 
“Ndithe sendigqbile esikolweni ndineminyaka eyi-17 ndafuna ukuyokwenza izifundo zeB Com ngenxa yokuba ndandinolwazi olunzulu lweMaths, iScience ne-Accounting kodwa ngenxa yokuswela imali yokufunda ndagqiba sendisenza iDiploma kwiBusiness Studies ePhoneffecient Business Training Centre eGoli.” 
Wasuka apho wayosebenza njengeDispatch Clerk e-Anglovaal Mining Limited phambi kokusebenza kwindawo eyayijongene nokuthengiswa kwezabelo. 
“Noxa ndandisebenza kodwa ndandingayekanga ukunceda ulutsha lwaseSoweto. Yilo nto ndasungula iPhiri Drama Youth Club ngo-1982 endavumbulula khona isakhono semidlalo yeqonga ku-Eddie Mbalo noThami Plaatjie wePAC. 
“Emva kokuphela kwePhiri Drama Youth Club ndasungula iPositive Art Society, ndisebenzisana noThulani “Spinach” Dindi. Kulapho savumbulula isakhono sabadlali beqonga abaninzi ngomdlalo owawusithi Hola Majitha. 
UTerry Pheto noSma Mbatha osengumvelisi kuKhozi FM sabafumana ngomdlalo othi Devil’s Protest.” 
Eqhuba uNyawo uthe, noxa nje ukudlala indawo kaPopayi kubavulele amathuba amaninzi, kodwa kuye kwabalimaza ngokuba bebengasaqashwa kuthiwa bazobulala imidlalo ngoba baziwa ngokuqhula. Ukwaveze ukuba abadlali nje kuphela kodwa kukho iphephandaba abuye asebenze kulo njengentatheli."	not available
entertainment	UVeil wenza izimanga kwiqonga lolonwabo!	"UVeil ngumdlalo weqonga obhalwe kwaye waqulunqwa ngu-Zwai Mgijima. 
UMgijima oyinzalelwane yakwilali yaseSheshegu eDikeni, nosele ezinze eBhayi kungoku nje uthi wathatha isigqibo sokubhala uVeil ngonyaka ka-2011 nobalisa ibali leziphumo zokubukulana ngokobuzwe kwimidaka yelizwekazi elinye, ingakumbi oodade nabantakwethu abaphuma kumazwe asebumelwaneni, nakuloo mazwe akumntla weli lizwekazi. 
Kulo mdlalo, sibona uAli, odlalwa ngu-Anele Penny owaziwayo kwimidlalo yeqonga efana no-Ghost of Glenmore kunye no-Dinner with Bantu. * -Ali ngummi welizwe laseSomali owabaleka ilizwe lakokwabo likafayayo emva kokuba uyise owaye lilungu labagrogrisi ngethuba ebulala usapho lwakhe emva kokuba bengafuni ukulandela ezinyaweni zakhe bazibandakanye kulo msebenzi. 
Ngoko ke, * -Ali uphambukela eMzantsi Afrika ukuzokuqhusheka intloko, nalapho athi afumane uncedo kubantakwabo baseSomali, wavula ivenkile kwilokishi yaseNew Brighton eBhayi. 
U-Ali ungena kubudlelane bothando noNosipho, odlalwa nguZinathi Ngcwangu, intwazana encinane yale ngingqi. 
Kulapho kuqala khona imbambano, nalapho amaXhosa engahambisani nobudlelane besi sibini, eqalisa phofu nokumbiza ngamagama. Kwelinye icala abantakwabo baseSomali abakonwabelanga okuqhubeka kwesi sibini ngokunjalo, kuba uNosipho engelilo uhlanga lwenkolo yama-Muslim. U-Ali uzamile ukubonisana nabantakwabo baseSomali ngobudlelane bakhe kunye noNosipho, kodwa nkqi ukubona ngasonye. 
Lo mdlalo weqonga wamkelwe ngezandla ezishushu kumnyhadala wobugcisa ubusandul’ukubanjelwa eRhini. 
UMgijima waziwa ngokubhala imidlalo efana no-Ghetto goats, * -It’s not Me no-Hungry Road phakathi kweminye. 
U-Anele Penny odlala indawo ka-Ali oliSomali kulo mdlalo uthi bekungelula ukudlala le ndima. 
“Kunzima kakhulu ukudlala le ndima, okokuqala mandiyibethelele eyokuba ndive kabuhlungu njengomntu ongum-Afrika ukuba ndidlale kumdlalo onje, okokuba ndibe yinxalenye yawo,” utshilo. 
UPenny uqhuba athi: “Bekunzima kakhulu ukudlala iSomali. Ingxaki yokuqala kukubetha kolwimi, eyesibini luhlobo abenza ngalo izinto, nohlobo abaphatha ngalo abathengi kunye nabahlali ngokubanzi. 
Kuye kwanyanzeleka ndiye eKorsten elapha eBhayi, kuba emaninzi amaSomali kwela cala, ukuze ndiman’ukunqakula izinto ezithile apha naphaya.” 
UPenny uqukumbele ngokuthi: “Lo mdlalo weqonga ufanele ukuba sisipili esizijonga kuso ukuba sisengabantu bokwenene kusini na, ukuba singabantu, singabantu abanjani ababulalana bodwa.”"	not available
entertainment	UGcwabe ushiya umthandazo wekhorona	"IGQALA leGospile elisandul’ ukusutywa kukufa, uGqr Malibongwe Gcwabe, ushiya ingoma entsha kraca ethi “Rise up from Corona”.  
Le ngoma, nesele ikwiivenkile zeintanethi sithetha nje, uGcwabe uyenze noKhanyisa Sabuka. Encokolela I’solezwe lesiXhosa, uKhanyisa uthi wafowunelwa nguGcwabe kwiveki ephelileyo emcela ukuba mabangene estudiyo bayokushicilela le ngoma.  
“Wafowuna esithi MaKhanyi dadewethu kunengoma endifuna siyenze yekhorona, kodwa ndikhangela istudiyo kuVovee [Batala]. Wafowuna esithi masingene ngoMvulo estudiyo, iveki eyandulela eyokuhamba kwakhe emhlabeni,” kubalisa uKhanyisa.  
“Oku kuye kwandonwabisa kakhulu. Siyenze ngoLwesibini le ngoma ithi ‘Rise up from Corona’. UDavide wacula uSawule enomoya ombi, wasuka kuSawule loo moya, unendawo athandaza kuThixo ngale khorona uMkhonzi apha engomeni kwaye uyamva ukuba uthandaza ekumoya,” kubalisa uKhanyisa ngale ngoma. 
 UKhanyisa uthi uGcwabe ubhubha beza kwenza ividiyo yale ngoma. UKhanyisa noGcwabe badibana ebutsheni beminyaka yoo1990 ecaweni yaseAssemblies of God.  
Ubalisa athi babeneqela lomculo phambi kokuseka iYouth With Mission ngo1995. Uthi igama leYMW leza noGcwabe. Ngo1996 eli qela lakhupha icwecwe lalo elitsha besebenza noSizwe Zako.  
UKhanyisa uthi uGcwabe wayebhala ze alungiselele eli qela umculo.  
“Ilizwi lakhe elisisitshotho lichukumise abantu abaninzi ingakumbi kwingoma ethi ‘Azaziwa Khona’.  
IYouth With Mission yachongwa kwiSAMAs. Sakhenketha ilizwe lonke kuquka nakumazwe angaphandle abantu bechukunyiswa kakhulu lilizwi lakhe,” kubalisa uKhanyisa.  
Uthi nangexesha sele bezimele ngokwasemculweni uGcwabe ebembiza xa eseqongeni ukuze bacule kunye iingoma zabo zakudala.  
UKhanyisa uthi uza kumkhumbula ngezinto ezininzi uGcwabe, uthando lwakhe, ukuzimisela kwakhe kumsebenzi kaThixo, ukubhala kwakhe iingoma, ubuchule bokuqala ingoma nokukhulisa iimvumi eziselula.  
UGcwabe ubhubhele kwisibhedlele saseCicilia Makiwane emva kokukhala ngeentlungu esifubeni ngoLwesithathu weveki ephelileyo.  
UGcwabe ukwangumsunguli weRemnant Ministries. Waziwa ngeengoma eziliqela eziquka uEnkosi Bawo, Calvary, Siyakudumisa nezinye.  
Ubhubha eminyaka ingama55 ubudala. Kulindeleke abekwe kwikhaya lokugqibela ngomso."	not available
politics	Bafungele ulonyulo abahlali baseSterkspruit	"Bafungele ukubuyisa isidima sedolophu yabo ngeevoti zabo abahlali baseSterkspruit kumasipala waseSenqu ngokuxhasa umbutho wabahlali iSterkspruit Civic Association.  
Lo mbutho uzigqamise ngokwenza la dolophu ayalawuleka ngonyaka ka2012 emva kokuba babenyanzela ukuphuma phantsi komasipala waseSenqu befuna ukuzimela.  
Izolo lo mbutho umisele ngokusesikweni umqulu wawo wezithembiso zolonyulo kula dolophu uxhaswa yimibutho eyahlikileyo yasekuhlaleni. Othethe egameni lalo mbutho uMthethunjani Yiliwe uthi bazakwenza umahluko kulo- nyulo oluzayo loomasipala.  
“Sifuna ukubuyisa ii-ofisi zomasipala zibuyele apha eSterkspruit kuba abantu abaninzi balo masipala bahlala apha, ukukhula koshishino lale ndawo kuxhomekeke ekukhuleni koshishino lale dolophu,” uthethe watsho uYiliwe. 
 Bathi abanakuze bakuxolele ukuthathwa kwee ofisi zikamasipala ziyekubekwa kwidolophu yaseLady Grey. 
“Umbutho olawulayo awukakwazi nangoku ukusinika isizathu sokuba kuthunyelwe ulawulo lalo masipala kwidolohu yaseLady Grey, la dolophu inabantu abambalwa, iSterkspruit inabantu abalikhulu namashumi amane amawaka, abo bantu bayasokola bahamba imigama emide xa befuna iinkonzo zikamasipala,”utsho uYiliwe. 
 Uthi bona beyi- Sterkspruit Civic Association bazimisele ukutshintsha oku ngokuthi baxhase oosomashishini abasakhulayo ngezimali, baphuhlise ulutsha benze indlela ezisemgangathweni.  
Lo mbutho ubangele ingxuba kaxaka kula ndawo ngonyaka ka 2012 de kwangenelela urhulumente kazwelonke bengavumi ukugoba iphondo benyanzela ukuba bafumane omnye umasipala.  
“Abantwana bethu bahamba iikhilomita ezingamashumi asixhenxe ukuya kufumana iinkonzo zikamasipala ezifana nokwenza iincwadi zokuqhuba, ngemini enye bahlawula imali ekumakhulu amabini eerandi, nithi singaxola kanjani kwimeko enjalo, ”uvungame watsho uYiliwe. 
Ukanti umbutho wabezoshishino iSterkspruit Business Sector uthi inkxaso yabo yeli linge ayijiki kuba bayaluva ulwamvila lorhulumente ophethe kula ndawo.  
UPheko Metula uthethe egameni labezoshishino eSterkspruit. 
 “Sifuna inguqu apha kwaye lo uphetheyo urhulumente akanako ukusinika, imisebenzi yokwakha iindlela nezindlu apha inikwa iinkampani zoshishino zangaphandle, iinkonzo zogutyulo lelindle azikho kodwa sibizwa imali ephezulu.”"	not available
entertainment	UMafa noBetusile bafunana eziqwini	"OKUQALE ngokuqhulana nokuncithana kumaqonga onxibelelwano kuphele kufinyezisa imikhono, uMafa Bavuma woMhlobo Wenene FM noBetusile Mcinga oyimvumi befunana eziqwini ngamanqindi. 
Lo msasazi weBhrakfesi Eyondlayo Ekuseni noMcinga baza kube bexhimfana ngamanqindi ekukekeleni kwenyanga ezayo ngelizama ukuqokelela ingxowamali yemibutho yabo yesisa, iMafa Bavuma Foundation neBetusile Mcinga Foundation. 
Ezi ntandane zoluntu lweMpuma Koloni sele zisejimini zilolongelwa umhla omkhulu ngoompetha kumdlalo wamanqindi. 
UBavuma uthembisa ngokuzenzela kuMcinga ngelixa noMcinga esithi uza kumophula imihlathi lo msasazi. 
“Ndifuna ukubashiya bonwabile abalandeli bam, kwaye akukho nto iza kubonwabisa ngaphezu kwempumelelo yam, xa ndiqhekeza lo mfana wakuGatyane, ndiza kumtsala ngala mitya isentloko,” kuthembisa uBavuma efile yintsini. 
“Abalandeli bam ndibathembisa ulonwabo abangazange balubone nanjengoko ndiza kubetha uMafa ngeknockout kumjikelo wesibini. Umqeqeshi wam uthe ze ndigxile kwimpumlo nesisu, ndiza mwisa,” kutsho uMcinga. 
UBavuma noMcinga banabalandeli abangaphaya kwesigidi esinesiqingatha kumakhasi onxibelelwano. Bagqibe ekwenzeni obu busuku bukhethekileyo ngelizama ukonwabisa abalandeli nabathandi babo. 
Obu busuku bolonwabo bubizwa ngokuba yiBattle of Personalities. Iinjongo zayo ikwakukukhahlela nokuhlonipha iimbethimanqindi zeMpuma Koloni. 
Ekupheleni kwalo mdlalo, uBavuma noMcinga kulindeleke banikise ngebhaso eliyimali kwezinye zeembethimanqindi ezisaphilayo. 
Obu busuku bezithonga zamanqindi buza kuhlakulelwa ngumboniso wamaqhula (Comedy Show) onjongo zawo ikukubeka aba babini esithatheni ngoLwesihlanu we23 kweyoMsintsi 2022, eGuild Theatre eMonti. 
Lo mdlalo wamanqindi uza kubanjelwa eOrient Theatre eMonti ngomhla wama25 kweyoMsintsi 2022, ngentsimbi yesine ngorhatya ukuya kweyesibhozo ngokuhlwa. 
Amatikiti ayafumaneka ukuqala ngomso (Lwesihlanu) eComputicket ngeR350. 
Abanqwenela ukufaka isandla bangaphosa kwiakhawunti yeMafa Bavuma Foundation, FNB Cheque Account No: 62746788712, Branch Code:210050. 
Lo msitho uququzelelwe yiNduna Events Management neCulo Communications nezinkampani zaba babini."	not available
sports	UMamkhize nonyana wakhe baza kuthawuziswa emalahleni ngumtshutshisi wePSL!	"Umnikazi weRoyal AM, uNksz. uShaun Mkhize nonyana wakhe uAndile Mpisane, baza kuthawuzizwa emalahleni yiPremier Soccer League emva kokuyintywilisela ehlazweni kwimpelaveki egqithileyo. Oku kuqinisekiswe izolo emini ngumtshutshisi wePSL, uMnu. uNande Becker. Emva kokuba iRoyal AM ibethe iMaritzburg United ngo’2-1 emdlalweni weDStv Premiership ngeCawe egqithileyo, uMpisane nonina bashicilelwe ngeeKhamera befolisa abadlali ebaleni beza kubanika imali ebikhutshwa emvulophini enkulu. Ingxelo ithi uMamkhize ugqibe kwelokuba abanike ibhonasi abadlali bakhe emva kokuphumelela imidlalo emine yeDStv Premiership ilandelelana. Yimali engamakhulu amabini engamaphepha (R200) ebibonakala yenziwe iziqhuma ebilungiselelwe abadlali ababonakele bengakuthandi ukunikwa imali esidlangalaleni. 
Kudale isankxwe okwenziwe ngabakwaMkhize kumakhasi onxibelelwano afana noFacebook noTwitter ngoba yinto engaqhelekanga futhi ephambene nomthetho welizwe. Kulindeleke ityala lixoxwe ngomhla weshumi elinane kule nyanga yeDwarha. “Elona tyala eliphambili yindlela ababhatelwe ngayo abantu abethathe inxaxheba kula mdlalo. Sigxekiwe kakhulu ngabalandeli bebhola ngokwenzeke emva komdlalo. Simangalele negosa lempilo elingakwazanga ukuqinisekisa ukuba bonke abantu bazogqume ngeemaskhi ebaleni. Elinye ityala lelokungena kwabantu ebaleni babe bengavumelekanga,” utshilo uBecker kumajelo eendaba. Kwelinye icala, Impempe.com ikhuphe ingxelo ethi ingqonyela yeRoyal AM, uMnu. Sinki Mnisi, khange abakwaMkhize baphathe imali ebaleni emva komdlalo. 
Ayikokokuqala iRoyal AM isematheni. Phambi kokuqala kwesizini, iRoyal AM ilwe nePSL ezinkundleni zamatyala ifuna ukunyuselwa emva kokuba yasuswa kwindawwo yokuqala yiSekhukhune United ngomzuzu wokugqibela kwisizini ephelileyo kwiGladAfrica Championship. Kodwa yanyukela kwinqanaba eliphezulu ngokuthenga iBloemfontein Celtic eyayintyumpantyumpeka kwiingxaki zemali. Kulindeleke ikomiti yePSL yoluleko imgxize ngesigwebo esiqatha ngoba ebenesigwebo esixhonyiweyo kakade. Ngokwengxelo zamajelo eendaba, uMakhize khange abone nto igwenxa kwinto ayenze kwiveki ephelileyo kwaye uthe uza kwenza nokuba yintoni acinga ukuba ilungile kwelakhe iqela."	not available
entertainment	UMawande uzimisele ukuphumelela * -Mr SA!	"UNGATHI uphela unyaka ka2016, ibe idolophana yaseKaladokhwe izingca ngoMr South Africa onkaba ilele kwenye yeelokishi zayo.  
UMawande Qeqe, 31, ngomnye wamagatyana angenele kukhuphiswano lalo nyaka likaMr South Africa elizakusingathwa ngenyanga kaNovemba.  
UQeqe, nophuma kwilokishi yaseLingelihle eKaladokhwe, walandela izifundo ze-Internal Auditing kwiYunivesithi yaseWalter Sisulu kwikhampasi yakuKomani.  
Uxelele I’solezwe lesiXhosa ukuba, kanye ngethuba esesesikolweni samabanga aphakamileyo iMatthew Goniwe, wayethe gqolo ukubonakalisa umdla wokungenela amakhuphiswano wobuhle.  
“Kwakwisikolo samabanga aphantsi naphakamileyo, ndandisele ndiqalile ukungenela kwaye ndiwaphumelela amakhuphiswano woobuhle,” utsho.  
UQeqe uthi ukubona umama wakhe emnika inkxaso xa engenela kwamnika inkuthazo.  
“Umama wayendikhuthaza ngokuzimasa zonke iinkqubo zoobuhle endandingenela kuzo.”  
Ngo2009, uQeqe uthi wabona ukuba uyazenza zonke izinto kodwa ikhona le nto angekayenzi waze wagqiba kwelokungena kwiXtreme yaseBhayi, neqeqesha abo bafuna ukwenza lo msebenzi.  
UQeqe sele ephumelele uMr Eastern Cape Technicon 2003, waphinda wabamba indawo yeSecond Prince kuMr Walter Sisulu University. Uthi akukho nto ingako ayenzayo ukuzigcina ebukeka.  
“Ndiyazilolonga nje kuphela, andisebenzisi nto ethile yobuso okanye yolusu, ndiyabuhlamba ndize ndisebenzise iCamphor Cream,” utsho.  
UQeqe uthi ungumntu ozolileyo noneentloni, kodwa uthi konke oko kuhamba nobubele ngakumntu wonke.  
Uvakalise ukuba ukungenela ukhuphiswano luka-Mr South Africa behleli eyinto ayicingayo.  
“Yona biyinto ebendihleli ndiyicinga kodwa ndingekayilungeli. IKaladokhwe yidolophana encinane, kuyafuneka nayo ikhe igqanyiswe ngento ethile,’’ utshilo.  
Usibalisela ngohlobo athathe inxaxheba ngalo kolu khuphiswano.  
“Ndangena kwiWebsite yabo, ndagcwalisa ifomu ekhoyo apho, ndathumela imifanekiso yam – bandikhetha.”  
Ngoku, uQeqe uhleli kuluhlu lwaba ngamashumi amabini anesihlanu (Top 25). Eli nani liyancitshiswa, kwaye kufuneka kushiyeke ishumi elinesibini kuphela xa kufikwa kwinyanga kaNovemba.  
Le nzwana ithi izithembile izakube ikwelo luhlu luzakumela eli phondo. Xa ufuna ukuvotela uMawande Qeqe, bhala umyalezo weSMS uthi: MRSA 008 uze uthumele kwinombolo engu- 47 439. I-SMS ixabisa iR3.00 kuphela, ungavota kangangoko unako. 
 UMawande ukwacebise ulutsha ngelithi maluphakame lusebenzise italente elicinga ukuba lunayo.  
“Uninzi lwethu bantu abatsha asikholelwa kumandla netalente esinayo, sisuke sifune ukwenzelwa. Kodwa loo nto ucinga ukuba unayo mayikhatshwe yimfundo,” ucebise watsho. 
 Kungoku nje uQeqe umaxhaphetshu esenza imisebenzi yesisa eyohlukeneyo.  
Masimvotele kangangoko uQeqe. Simnqwenela konke okuhle!"	not available
entertainment	Imvumi yaseLibode icula ingoma ngoPitso Mosimane	"IMVUMI yeKwaito naMapiyano, uMshampisto, ukhuphe ingoma etyibela umqeqeshi weqela lebhol’ ekhatywayo uPitso Mosimane. 
UMshampisto, ogama lokuzalwa inguMziwethemba Mgilazana, uthi ukhethe ukuncoma lo mqeqeshi ngegalelo lakhe nangendlela azimisele ngayo kumdlalo webhola ekhatywayo. 
Ingoma kaMshampisto, 34, inzalelwane yaseZandukwana, eLibode, sele ikhona kwiivenkile zonxibelelwano lwe-intanethi. 
“UPitso Mosimane yingoma enika imbeko kumqeqeshi weSundowns uPitso Mosimane ngakwenzileyo kwibhola yoMzantsi Afrika kuquka nokuphumelela iChampions League kwiMamelodi Sundowns ngo2016, yiyo loo nto ndikhethe ukucula ngaye,” uMshampisto ubalisela I’solezwe LesiXhosa. 
Le mvumi, esele izinze kwelaseRhawutini, ikhe yakhuma iingoma ezifana noUngamyeki, Ungenza Crazy no-Oncam ncem. 
UMshampisto usebenze nabantu abafana noDrencko noMadluphuthu. Uthi wabelane ngeqonga neemvumi esingabalula kuzo uPitch Black Afro, Brickz noSpikiri. 
Uthi nangona nje ecula ngoMosimane akanguye umlandeli weMamelodi Sundowns. 
“Ndingumlandeli weOrlando Pirates,” utshilo. 
Le mvumi yabhalela uMosimane i-email imxelela ukuba ikhethe ukumhlonipha ngengoma, uMosimane waphendula ngokubamba ngazibini ngengqwalasela kule mvumi, waze wayinika nesilumkiso. 
“Enkosi kakhulu ngokundiqaphela. Ndiziva ndithobekile. Kodwa uze uqaphele ungayithumeleli omnye umntu le ngoma, hleze ayibe ze ayitshintshe!” kubhala uMosimane 
UMshampisto uthi umculo wakhe ubalisa ngako konke okwenzekayo ezimpilweni zabantu. 
Ungancokola naye ngokumkroba kumakhasi onxibelelwano afana noFacebook: Mshampisto EyaseKasi, Twitter: @MshampistoK, Instagram: mshampisto_sa 
simphiwe.freddie@inl.co.za"	not available
sports	UNtshangase uzibophelele kwiChiefs	"Kunzima ukusazi esona sizathu esibangele uSiphelele Ntshangase avuselele isivumelwano sakhe sengqesho kwiKaizer Chiefs engamdlalisiyo.  
Ngethuba efika eNaturena eminyakeni emibini edlulileyo, phantse bonke abantu babelindele lukhulu kuye ngoba ungumdlali onobuchule obungummangaliso bokudlala ibhola.  
Ngaphezulu koko, ungumdlali onengqondo yebhola futhi okwaziyo ukuwufunda umdlalo ebaleni. 
 Nangani enazo zonke iimpawu zabadlali ebekufanele baphethe ebholeni yaseMzantsi Afrika, uNtshangase akadlaliswa ngumqeqeshi weChiefs, uErnst Middendorp.  
Ukuhlala kwakhe kunceda iChiefs kuba ingakwazi ukuqasha abadlali abatsha ngenxa yesigwebo eyagxizwa ngaso yiFifa emva kokutyholwa ngokutyikitya umdlali waseMadagascar ngendlela engekho semthethweni. Lo nto inyanzele iChiefs ibambelele ebadlalini abakhoyo ngaphandle kwabathile abangasafunwayo ngumqeqeshi ongawathandiyo amavila. 
Abanye abadlali abazibopheleleyo omnye unyaka kwiChiefs baquka uPhilani Zuli noBrylon Petersen ongunozinti.  
Nangona izinto zingabahambelanga kakuhle kwiChiefs, bonke bakuvuyele ukuhlala, batsho bevakalisa ukunqwenela kwabo ukuyibuyekeza intembeko eboniswe kubo.  
“Ndinayo indawo evakalelwayo yile nto yenzekileyo. Mandibulele usihlalo ngokundinika ithuba kwakhona. Ndibulela wonke umntu othe wabona okokuba ikhona indima endingayenza,” utshilo uNtshangase.  
Yena uZulu, oqompizelwe yimidlalo kule sizini, uthe:  
“Ndiyabulela, ndizimisele ukusebenza ngokuzimisela,” utshilo uZulu.  
“Kuyandonwabisa ukuhlala omnye unyaka ngoba ndifumana elinye ithuba lokuzibonakalisa kwelinye lamaqela amakhulu eAfrika. Kuliwonga kum ukubalapha,” utshilo uPetersen.  
Abanye abavuselele izivumelwano kulo nyaka nguBernard Parker, uWillard Katsande, uLee Baxter noLeonardo Castro. 
Amakhosi agqibe kwelokuba amkhulule uGeorge Maluleka, uJoseph Molangoane noKabelo Mahlasela. 
UMido uya kwiSundowns, akukacaci ukuba uyaphi uMolangoane onethuba elide engadlali ngenxa yokonzakala, kanti yena uMahlasela uza kuhlala kwiPolokwane City achithe iinyanga eziliqela ngemboleko."	not available
entertainment	Abaphumelele kwiBEAT Magazine SA Awards ku2016!	"Kubusuku bangoMgqibelo, iBEAT Magazine SA Awards iwonge amaqhawe namaqhawekazi aqhubekekayo nokuzenzela igama kwiinkalo ezohlukeneyo zobomi kwiphondo leMpuma Koloni.  
Nakubusuku bangoMgqibelo khange kubekho mahluko, iimvumi zomculo, izikhululo zosasazo, abasasazi bazo, ifashoni ukuya kwiiprojekthi kwiMpuma Koloni, zonke ezo zithiwe jize ngamawonga. IBEAT Magazine SA Awards kulo nyaka iwonge umdlali kamabonakude, noyinzalelwane yaseMthatha uNambitha Mpumlwana.  
UMpumlwana, nowaziwa kwimidlalo efana neGenerations, Tsotsi, Ashes to Ashes ukubalula nje embalwa, ufunjathiswe iwonga le-My Eastern Cape Award. Eli wonga, lelokuqwalasela abo babeke iMpuma Koloni kwindawo entle ngemisebenzi yabo. I-My Eastern Cape Award sele ifunyenwe nguZizo Beda noLoyiso Bala.  
Phambi kokwamkela iwonga lakhe, uMpumlwana nobekhatshwa ngunyana wakhe uVangile, kunye nabantwana bakadade wabo, ubalise ngobomi bakhe bokukhulela kwilali yaseNcambedlana eMthatha, watsho ecebisa namanina asakhulayo ukuba angancami ebomini kwaye angavumeli nabanina aphazamisane noko bakholelwa kubo 
Nalu uluhlu oluphumelele kumawonga weBEAT Magazine SA alo nyaka:  
A – EVENT OF THE YEAR 1. Ebubeleni Music Festival  
2. Natives Summer Party  
3. Countdown Music Festival  
B – DJ OF THE YEAR  
1. DJ Lentor SA  
2. DJ PK Dweba  
3. Kingwave  
C – BEST MALE ARTIST  
1. King Meezi 
2. PV  
3. Cherra 
D – FASHION BRAND OF THE YEAR  
1. Eastern Cape Originals (ECO)  
2. La Street Wear  
3. Refined Revolt 
E – PROJECT OF THE YEAR  
1. Bambiz’utsotsi Mixtape by Rah Lujah 2. EAMNT Tha EP by EAMNT  
3. Se7en the Reign by Cherra  
F – PROMOTER OF THE YEAR  
1. Bandile Magibili 
2. Sizwe Ndlovu (Blacksmithed)  
3. Mr Shein 
G – BEST COMEDIAN  
1. Umfundisi Oyinkathazo  
2. Prins 
3. Shuz Sigobelwana 
H – BEST COMMUNITY RADIO STATION  
1. Izwilethemba FM  
2. Khanya FM  
3. Mdantsane FM  
I – RADIO PERSONALITY  
1. Mavusana (Mdantsane FM)   
2. Buhle Geleba (Mdantsane FM) 
3. Brother TS (Izwilethemba FM)  
J – RADIO SHOW OF THE YEAR  
1. Morning Experience 
2. For Thetha (Politics)  
3. Simunye Drive  
K – PERFORMER OF THE YEAR  
1. MRC  
2. Swagger 
3. Rah Lujah IBEAT Magazine SA Award bezibanjelwe eGuild Theatre eMonti. Abaxhasi balo nyaka bala mawonga ngu-Premier Hotel, Vodacom, Keith Ngesi Radio kunye ne- I’solezwe lesiXhosa,"	not available
entertainment	I’solezwe likhumbula incoko yalo noSis’ Ouma	"“Xa ukhula suzibekela phantsi, qiniseka ngendawo oya kuyo ungabhekabheki, eso kungenzeka sisonka sakho,” oku kwathethwa nguNokuzola Mlengana ngethuba encokola neli phephandaba ngeyeKhala ngo2015. 
UMlengana, obhubhe ebutsheni bale veki, waziwa ngokudlala indima kaSis’ Ouma kumdlalo kamabonakude iSkeem Saam. 
UMlengana yinzalelwane yaseSajonisi, apho akhulele khona waze wafunda kwizikolo ezifana neScambeni Primary naseSjungqwini. 
Kodwa kungoku nje ikhaya lakhe beselizinze eMakhanda nalapho aphumelele khona iMatriki kwisikolo saseNtsika. 
UMlengana ukhe wabonakala kwimidlalo efana neTshisa, nalapho wayedlala indawo yomgcinicwangco (security) esisinqandamathe sikatata kaBaksteena. 
Ukwazibonakalise kakhulu kwimidlalo emininzi yaseKasi efana nooMahlanyahlanya neminye eliqela. 
Encokolela I’solezwe lesiXhosa emva konyaka ekwiSkeem Saam, uMlengana uthi wenjenjeya ukusingisa eGoli kanye emva kokuqhawula umtshato wakhe ngonyaka ka2010. 
“Ndikhumbula kakuhle ndinemoto yohlobo lweNissan, ndathabatha abantwana bam ndangena endleleni eza eRhawutini. Ukufika kwam ndasebenzisa ubusentana bam ndahlala ehotele engasePark Station, ndaqasha ummi welizwe laseMalawi ukuze aqhube isithuthi sam andingenisele ubusentana, ” kwatsho uMlengana. 
Uthi iinzima ahlangabezene nazo zizo ezimnike iimpiko zokubhekela phambili ebomini. 
“Ndihambe iiodishini (ukuvavanyelwa indima kamabonakude) ndiman’ukuphoxeka kodwa ndingancami, ” kwatsho uMlengana kule ncoko. 
Uthi ukhumbula kanye ngemini kukhangelwa uSis’Ouma siSkeem Saam. 
Indawo eyayibambe iiodishini zokukhangela umlinganiswa wale ndawo zazingekude apho ahlala khona. 
“Ndathuma intombi yam eyayisenza ibanga leMatriki ngoko ukuba iyokundimela kuloo mgca wawumde ngabantu ababeze kuthatha inxaxheba. Ukufika kwam ndangena, ndacenga ukunikwa ithuba. Ndaphumelela ngoko nangoko, ndishiya oosaziwayo abaliqela ababe lapho, ” kwatsho uMlengana. 
KwiSkeem Saam waziwa ngokuthetha ulwimi lwakhe lwesiXhosa ngendlela emnandi. Ebedlala njengoNogada ongavaniyo nabantwana abagila imikhuba eGauteng University, waze kamva waya kubangunogada eTurf University. 
Simbuza ngokuthethwa ngabantu ngendima kaSis’ Ouma ngethuba eqala ukuvela kwiSkeem Saam. 
“Yhuuu! Ixesha elininzi xa ndiphuma ndiye ndinxibe hlobo limbi, okanye nditshintshe nto ithile ngam ukuze ndingaqondwa kuba abantu bayandiyuca, bandibiza njengomthakathi.” 
“Hahaha! Nasenkonzweni ndibonwa njengomthakathi ngabanye abantu abangaqondiyo ukuba ngumdlalo lowa, ” kwatsho uMlengana efile yintsini. 
UMlengana wathi ukwanalo nephupha lokuba ngumsasazi kanomathotholo. 
Ephefumla ngokusweleka kukaMlengana, uSumaya Mogola onguMpapashi kwiSkeem Saam uthi bebonke basothukile zindaba zokubhubha kukaMlengana. 
“Kwaye oku kuyilahleko enkulu kuthi. Andikakwazi ukuphefumla okwangoku ngokuza kwenzeka ngendima ebeyidlala,” kutsho uMogola. 
UMogola uthi namhlanje [Lwesine] kulindeleke kubekho iDrive Through Memorial Service ngentsimbi yesibini ukuya kweyesine e13 Wood Street, eMakhanda. 
Esithi kulindeleke abekwe kwikhaya lokugqibela ngomso [uLwesihlanu] nangona iinkcukacha zoko zingekabhengezwa. 
UMlengana ubhubha eminyaka ingama58 ubudala emva kokugula. Ushiya ngasemva abantwana bakhe."	not available
politics	Bafuna usodolophu waseKSD ehle esikhundleni	"Abasebenzi bakaMasipala kumbutho weSAMWU bazimise ngxi iinkqubo zokusebenza kwiofisi zomasipala weKumkani Sabatha Dalindyebo kule veki. 
La malungu alo mfelandawonye ebevutha ngumsindo etyhola usodolophu uDumani Zozo ngolawulo olugwenxa.  
Kolu qhankqalazo kuthe kwangenelela nombutho wolutsha lweANC, bethetha ngazwilinye nalo mfelandawonye, bememelela ungenelelo olikhawulezileyo lweenkokheli zikazwelonke ukususa lo kaZozo esikhundleni sakhe.  
Bathi oko wangena uZozo akukho kwanto elungayo kulo Masipala. Bakhalazela inkunkuma egcwele ezitratweni, urhwaphilizo, ubuqhophololo nokwehliswa kwemali ngemilenze. Bakwatyhola kananjalo usodolophu ngokuba yinxalenye yabantu abatya imali yamalungiselelo yesingcwabo sikaTata uNelson Mandela, bekwanyanzelisa nokuba kubuyiswe imali engange R65 million eyadliwa ngondlelamnyama ngo2018 kulo Masipala.  
UMadyibhi othethela iSAMWU uthi kwizinto ebabevumelane ngazo banikwa iintsuku ezilishumi elinesine, ntsuku ezo ezaphela kunyaka ophelileyo.   
UMlanjeni weANCYL uthi into ebangela bangenelele kukuba ezi zinto zikhankanywa ngaba basebenzi zichaphazela ulutsha kwaye bona njengolutsha lombutho olawulayo kuluxanduva lwabo ukulwela amalungelo oluntu. 
Ngethuba sibhala le ngxelo amagosa alo masipala ebekwintlanganiso."	not available
business	Avuselelwa ishedi yokucheba amafama aseCacadu	"Abahlali baseCacadu kwindawo yaseMount Arthur bathi buza kuba lula ubomi kubo ngoku bengamafama emva kokuba beza kuthi bavuselwe ishedi yokucheba iigusha zabo zoboya. Oku kuza emva kokuba inkampani iSibanye Still Water ithe yatyelela kule ndawo isabela kwikhwelo lomasipala waseMalahleni owacela inkxaso malunga novuselelo lweeshedi eCacadu. ISibanye Still Water izibophelele ngolu suku nedize ukuba iza kuvuselela iishedi ezimbini kwawadi10 nowadi 12 ibe zezale mihla, neza kuthi isebenzisane neNational Wool Growers Association. 
Ongumhlali, uSilulami Mrubata, noza kuthi axhamle ekusebenzeni kwale shedi, uthi kudala  bengamafama besokola, bezamana nokufumana le shedi bengade bayifumane. Uthi abawuvali umlomo kuba kwakutsho kube lula ngoku. 
Baza kuqala ukusebenza kwiveki yokuqala kweyeDwarha kule shedi xa iza kube iqala amalungiselelo olwakhiwo lwayo kwanoqeqesho. UMrubata ubulele kusodolophu esithi balubonile utshitsho nabo kulo2021 ngokuba bethe benzelwa le nceba. 
UVellem Gusein wakwaNational Wool Growers Association uthi baza kuqala ngomhla wesine kweyeDwarha ukusebenza. UGusein uthi baza kube beqeqesha amafama ngohlobo lokucheba iigusha.  Uthi le shedi iza kuqalelwa ilungiswe  ibiyelwe, ifakwe izixhobo ngaphakathi eziza kuncedisana nokuchetywa kwezi gusha, ubuhlanti obuza kube bugcina iigusha ezingekachetywa kwakunye nokufakwa kwamatanki amanzi. “Asizunishiya nyanyeni nokuba isivumelwano sesifikelela esiphelweni kuba injongo kukukhulisa amafama ale ndawo,” utshilo uGusein. 
USodolophu waseCacadu, uNontombizanele Koni uthi banezidingo ezininzi bengumasipala waseMalahleni, akubi lula ukwenza yonke into ngexesha elinye. Uthi eMalahleni badume ngokuba ngamafama eegusha zoboya kodwa ingxaki abanayo, ibikungade babheke phambili. Ebulela kwabakwaSibanye abafake isandla ekuvuselelweni kwale shedi. “Siyavuya kuba uqoqosho lwaseMalahleni luyabonakala luza kubheka phambili ngenxa yoncedo olufikileyo,” uvale ngelo uKoni."	not available
entertainment	OkuMiss SA Plus Size ufunde ukuzithanda nokuzithemba ngesiqu sakhe	"UNgwekazi Aphiwe Makaba (31) wombutho ozimeleyo ojongana nokunceda abantwana abaphuma kumakhaya ahlelelekileyo iNam Foundation, uphakathi kwamagqiyazana alishumi elinesithandathu angenele ukhuphiswano lukaMiss SA Plus Size World. 
UMakaba, oyinzalelwane yaseNdakana kwilali yaseNcorha eNgqamakwe uthi unezizathu eziliqela ezambangela ukuba aziwe namhlanje njengoNam Foundation. Uthi into engangexesha elide ukhule esoloko engumntu ogxeka umzimba wakhe omkhulu, uthi de wabe uphoswa ngamathuba amaninzi ekukhuleni kuba ecinga akakho mhle nakrelekrele ngokwaneleyo. 
Okunye okumbangela angenele uMakaba uthi kukuba ufuna ukuba lilizwi kwabo bangenalizwi kwanokwenza umzekelo kwabo baphuma kwiindawo ezihlelelekileyo abacinga zezabantu abathile. Uthi okunye kukuba linina elinenjongo nelinokukhokela. 
“Laphela ixesha apho ukuze ube umhle uxelelwa ekuhlaleni kwaye woyike nezigxeko zasekuhlaleni. Ndifuna ukubonisa kwanokufundisa abantu abatsha ekubeni bazithembe kwaye baziqhelanise nento yokuzixelela ngobuhle babo. 
Ndifuna bazifundise ukwamkela, bazithande, bazikhathalele bayithande nemizimba yabo nokuba injani,” utshilo uMakaba. 
Eli gqiyazana lithi lizibona njengelo lisikelelekileyo njengoko uhambo lwalo lube sisifundo kolu khuphiswano. 
“Ndichukumisa iimpilo zabaninzi. Ndifunde lukhulu kwaye ndasebenza nzima.” 
UMakaba ixesha lakhe elininzi uqhubekeka nokuphuhlisa abantwana  nalapho aye abaxhase ngezihlangu zesikolo, iiphedzi kwanokubancedisa kulwazi kwabo bafuna ukufaka izicelo kwiiyunivesithi. 
INam Foundation iseza kuqhubeka itshintsha iimpilo zabantu ingakumbi abantwana, uqhube watsho uMakaba. 
Uthi kukhuphiswano lukaMiss SA Plus World kuninzi abakufundiswayo okufana nokuzifuna uzazi, ukufundiswa ngokukhokela, ukuxhasana kwanokuninzi. 
Ukhuphiswano luza kuba ngomhla wesibini (2) kwinyanga ezayo eyeDwarha, eCivic Theatre eBloemfontein."	not available
sports	UMlandu unceda uluntu ngemidlalo	"Ixesha lokuphela konyaka ayiselilo eleziyunguma kuphela, abantu abaninzi balisebenzisa njengethuba lokuqokelela abantu ndawonye ukuze bafundiswe indlela yokuphila ngemidlalo baphinde baphetshiswe kwizinto ezimbi ezihamba nolonwabo kule mihla.  
Bekunjalo nakwiilali zaseLady Frere – apho bekukho itumente yebhola ekhatywayo kunye nomnyhadala wokuqokelela imali ekulindeleke ukuba uncedise abantu abangathathi-ntweni.  
Emva kokwakhel’ umkhanyo imeko yoluntu nokucinga okunzulileyo, uMnumzana uZuko Mlandu, ugqibe kwelokuba kubekho into ayenzela ulutsha lwendawo yakhe neendawo ezingqongileyo.  
Phambi kweNyibidyala, uMlandu uququzelele indibano yabantu abanefuthe eLady Frere naseMpuma Koloni ngokubanzi.  
Injongo ephambili ibikukuthetha noosomashishini ukuze bafake isandla kwiinkqubo zeelali zaseMalahleni Municipality. 
Iqhube kakuhle kakhulu loo ndibano ngokutsho kukaMlandu ngoba ukwazile ukufumana imali ephaya kumashumi amabini amawaka onke eerandi (R20 000) ekulindeleke incedise kakhulu kwiinkqubo zophuhliso lolutsha nokunceda abantu abasweleyo.  
Le ndibano ibizinyaswe ngabantu abafana noNkosi Ngangomhlaba Matanzima nosompempe obalaseleyo ebholeni ekhatywayo – uKhulasande Qongqo.  
Kwelinye icala kuye kwakho imidlalo emikhulu ekuquka iLady Frere Soccer Legends ebethe iHala No:2. Komnye umdlalo iXhalanga Blues ibethe iCacadu ngo’1-0.  
Nangona uMlandu ebeqala ukusingatha itumente ekumila kunje – kodwa ushiyeke onelisekile kakhulu emva kwayo.  
“Ndonelisekile kakhulu yinkqubela esiyenzileyo. Endingakuthetha mna kukuba ndonelisekile kakhulu yindlela esiqhube ngayo emsithweni nasemidlalweni yetumente. Sikulungele ngoku ukusingatha iitumente futhi sincede nabantu abangathathi-ntweni. Ndiyambulela umasipala waseMalahleni ngokusinika inkxaso,” utshilo uMlandu. 
Itumente kaMlandu kulindele ibenkulu kakhulu kwaye isetyenziswe njengeqonga lokuhluza abadlali abanezakhono zokudlala ibhola ekhatywayo kwinqanaba eliphezulu eMzantsi Afrika."	not available
entertainment	Usenemibuzo exananazileyo owagxothwa yiForte’ FM!	"USAVUTHA ngumsindo umsasazi owanikwa uphum’ aphele sisikhululo sasekuhlaleni iForte’ FM. 
UZuko Giyose wayengumsasazi kweli jelo likanomathotholo elizinze eDikeni, ukususela kunyaka ka2012 de yangunyaka ka2014 ukugxothwa kwakhe. 
UGiyose okwayinzalelwane yaseDikeni, usenesikhalo ngolawulo lwe-Forte fm phantsi kwesandla sikaNksk.Vuyelwa Mdazana. 
Exelela I’solezwe lesiXhosa, uGiyose utyhola ngelithi, “Eyona nto ibuhlungu ngeForte FM ayikhuli, uluntu lwaseDikeni alumelwanga kwesa sikhululo, akukho nxibelelwano.” 
UGiyose uqhubekeka ngokutyhola uMdazana ongumphathi-sikhululo ngelithi, uyazilawula kwaye amagunya kwesa sikhululo ngawakhe. 
“Awaziwa nokuba ngubani amalungu ebhodi kwesa sikhululo, uMam’Mdazane wenza ngohlobo afuna ngalo. 
“Xa eziva efuna ukuqasha uyaqasha, xa efuna ukugxotha uyakugxotha,” uthethe watsho lo msasazi. 
UGiyose ebefudula eqhuba inkqubo yasemin’emaqanda iCommunity Calendar eForte’ FM, kwaye uthi ukugxothwa kwakhe ngendlela engenalusini iseyinto ekunzima ukuyamkela. 
“Azange ndityityinjiselwe mnwe (warning) , zange ndisiwe kuviwo (hearing), ndaye ndanqunyanyiswa ze emva koko ndagxothwa.” 
“Ndanqunyanyiswa emva kokuqhwaba umsasazi owandibukula ngokwesini,” utsho uGiyose. 
Uthi emva kokugxothwa kwakhe, wakhangela iminyango enokumnceda. 
“Elinye ilungu lebhodi laliseKapa, elinye kuvakala ukuba liseRhawutini. Emva kokungaphumeleli ukuncedwa yibhodi yesikhululo, ndaya kwigosa lonxibelelwano kwiYunivesithi yaseFort Hare, uNksz. Zintle Filtane, owohlulakalayo naye kukundinceda, emva koko ndaya kuMnu. Mvuyo Tom oyinqununu yeziko eliya, naye wazisonga ezakhe izandla.” 
“Ngoobani abalawula iForte FM? Ngoobani amalungu ebhodi eForte’ (kuba thina zange sawabona ngeliso lenyama). 
Kutheni yona i-Eastern Cape Radio Forum iyeke iForte’ FM injeya?” uthethe watsho. 
“Xa ukhala kumphathi wesikhululo ubangumntu ogwenxa,” uvakalise watsho uGiyose. 
Uhlabela mganyana etyhola uNksk. Mdazana njengowabulala into ayithandayo ikukusasaza. 
“Ndizamile ukuthetha naye, wathembisa ukuba uzakundibuyisela kunomathotholo, ndalinda, emva kokuba ndibuyele kuye ndiyokuqonda ngesicelo sam, wathi usandul’ukuqesha abasasazi abatsha, ndabe ndiyancama.” 
“Ndancama ndayokusebenza esibhedlele kodwa iphupha lam ikukusasaza,” ukhalaze watsho uGiyose. 
UGiyose uthi usayenza imisebenzi wayefudula eyenza ngethuba engumsasazi weForte’ FM. 
“Ndisanceda uluntu nangoku. Ndandinceda abantu bafumane izazisi, ulwazi ngezinto yinto, nkqu nemisebenzi. Kwinkqubo yam ndandisebenzisana norhulumente, imibutho yasekuhlaleni kunye noogqirha bengqondo noonontlalontle,” utshilo. 
Eziphendulela kwezi zityholo, uMdazana uthi, nasiphina isikhululo sosasazo siqhutywa phantsi kwemiqathango yemigaqo-nkqubo yaso. 
“Esi sikhululo sisebenza ngemigaqo njengazo zonke izikhululo zikanomathotholo. 
UZuko (Giyose) wanikwa umsebenzi njengaye wonke umsasazi, kodwa akube ephule imiqathango, kwanyanzeleka ukuba akhutshelwe ngaphaya kwamasango. 
UMdazana uthi, lo msasazi wagxothwayo wayengenandlela yokuziphatha. 
“Wemka ethuke kwamntu apha ukuya kubaphathi beYunivesithi, kwaye iimbalelwano zakhe ezilapha ungazoyika,” utshilo. 
“Andiyazi nokuba unengxaki nam uZuko okanye unengxaki nesikhululo na. Waya kwiinkundla zezikhalazo (CCMA) kodwa zange aphumelele. Ufuna nje ukugqwalisa isikhululo ngokuthetha ubuxoki,” uqukumbele watsho. 
UGiyose uyavuma ukubiza abaphetheyo kwela ziko njenga “mamene mene” emva kokungamanyelwa kwesikhalazo sokugxothwa kwakhe. 
Uthi, uCCMA wamgqithisela kwiinkundla ezingaphambili zezimangalo, kodwa wohluleka ukwenza njalo ngenxa yemali."	not available
business	Indlela entsha yokulima	"AMAFAMA kufuneka abenezakhono zokuvelisa ukutya, kodwa akuphelelanga apho – ulwazi malunga neenkcukacha ezifunekayo ngoyena ndoqo onokuguqula imbonakalo yeshishini lezolimo. 
Lowo ngunobangela kanye wokuba inkampani yabucala iAerobotics iyile iinkqubo zokwenza lula ishishini lezolimo. 
Ezi nkqubo ziquka iDrone Scouting Application esungulwe ngeenjongo zokuncedisa amafama ukuba azibone kwangethuba izinambuzane eziphazamisa izityalo zawo. 
“Besisebenza nzima kule minyaka idlulileyo nabalimi sisenza isixhobo sezobuchwepheshe sokutshintsha ngokupheleleyo indlela amafama alawula ngayo izityalo zawo, babone imithi engalunganga ze baphinde babone izinambuzane bengakhange babeka kwamcondo efameni,” itshilo ingqonyela, kwanomnye wabaseki beAerobotics, uJames Paterson. 
Le khamera ibhabhayo (drone) iyakwazi ukuthatha iinkcukacha zemithi efileyo okanye enezinambuzane kulo mafama eziqhamo, ze emva koko ibonise umfama ngeyona mithi ifuna ingqwalasela. 
“Phambi kobu buchwepheshe, umfama bekunyanzeleka ukuba atyelele umthi nomthi okanye athembele kwiinkcukacha zangaphambili ukuze abone undonakele kwizityalo. Ngoku iphelile lo nto. Amafama aza kukwazi ukonga ixesha nemali ngenxa yeAerobotics,” kutsho umanejala weenkcukacha zobunzululwazi kwaAerobotics uMichael Malahe. 
Intloko yeemveliso eAerobotics uNasreen Patel uthe: “Sijonga imicelimngeni ejongene namafama, emva koko sigqale amacebo okuqubisana nalo micelimngeni.”"	not available
politics	Amawaka ezindlu kuluntu lwephondo	"OOMASIPALA banoxanduva lokuqulunqa iikomiti zokujongana namagama abantu abaselungelweni lokufumana izindlu khon’ ukuze kunqandeke ubuqhophololo bokukhutshwa kwezindlu ngomgunyathi. 
Oku kuthethwe ngumphathiswa wokuhlaliswa koluntu eMpuma Koloni uHelen Sauls-August eMonti izolo ngethuba ebesithi thaca umsebenzi owenziwe leli sebe ukusuka ngo2011 ukuza kuthi ga ngoku. 
USauls-August uthi eli sebe lakhe zizindlu ezingama-64 917 ezakhiwe kwiMpuma Koloni iphela phakathi konyaka ka2011 ukuzakuthi ga kulo nyaka. Imali echithwe ukwenza lo msebenzi ingangeR14.95 yeebhiliyoni (R14.95 billion), ngokokutsho kukaSauls-August. 
Lo mphathiswa uthi ibalelwa kuma-87 715 imisebenzi ethe yadaleka ngethuba kusakhiwa ezi zindlu. 
Noxa kunjalo, inkxalabo kaSauls-August ilele kubuqhophololo obenziwa kuluhlu lokukhutshwa kwezindlu. “Sixhalabile kukubona abantu abakwilungelo lokufumana izindlu behleli ematyotyombeni lo gama beselungelweni izindlu zabo zihlala abantu abangekho kwilungelo lazo,” kutsho uSauls-August. 
Kulo nyakamali uSauls-August uthi isebe lakhe lizakwakha izindlu ezingama-13 180."	not available
sports	UMthatha Bucks kufuneka uxhome umgangatho	"UMthatha Bucks kubonakala ngathi usakhangela isitya ebumnyameni kwiNational First Division. Oku kubonakele ngeCawa xa ibethwa yiBlack Leopards ngegowuli elinye eqandeni. Ngoku yehlile iBucks yaya kutsho kwindawo yeshumi elinesine, basenalo ithuba lokuba baguqule izinto phambi kokuba kuqosheliswe le sizini. 
Kwisiqingatha sokuqala khange adlale ngokuzimisela omabini la maqela, kwaye khange kubekho mathuba okufaka magowuli. ILeopards iye yazibonakalisa ukuba idlalela kowayo kwisiqingatha sesibini, kwaye ibimxakekisa unozinti weBucks uMlungisi Maranti. Kwisiqingatha sesibini iBucks ifake igowuli elize nempumelelo yayo ngenqina likaMorgan Shivambu. Kumdlalo wesibini wangeCawa, iThanda Royal Zulu ibambene ngenqaku elinye macala neSantos. Isiqingatha sokuqala khange size namagowuli kulo mdlalo, uDevon Saal ufake igowuli lokuqala leSantos ngepenalthi. IThanda Royal Zulu nayo ikwazile ukuziphendulela ngegowuli elifakwe nguBoikanyo Komane sele uzakuphela umdlalo. 
Amaqela amabini kula mathathu ahamba phambili kwiNFD abethiwe kule mpelaveki. IVasco da Gama yothuse abantu abaninzi xa ibibetha iBaroka FC ehleli kwindawo yokuqala kwiNFD ngamagowuli amathathu kwelinye kumdlalo ubudlalelwa eParow Park eKapa. Amagowuli eVasco afakwe nguSiphesihle Stuurman, uStainley Muishond no-Alcardo Van Graan. 
AmaZulu abethwe okwesibini kule sizini kumdlalo wobukhaya, igowuli elifakwe nguKatlego Mphela ngomzuzu wamashumi amabini ananye, lincede iRoyal Eagles ukuze iqabele ngaphaya koSuthu. IMoroka Swallows ikwazile ukufumana inqaku elinye kumdlalo wayo neHighlands Park."	not available
politics	Umetyiso wengxelo yaseMarikana  	"ICEKWA likumaqela achaphazelekayo kwiziphumo zekomishini yaseMarikana ezipapashwe ngumongameli weli uJacob Zuma. 
 Isengundaba-mlonyeni ingxelo yale komishimi ebichotshelwe yijaji edla umhlalaphantsi * -Ian Farlam iphanda ngesizeka bani sokubhubha kwabantu abangamashumi amane anesine. Amashumi amathathu anesine adutyulwa abulawa ngamapolisa ngomhla weshumi elinesithandathu ku-Agasti wonyaka ka-2012.  
Amapolisa angenelela emva kokuba sekusweleke abantu abalishumi nekukho kubo amapolisa amabini, kwanoonogada ababini bomgodi wemveliso yeplatinam iLonmin. Kwakukulo mgodi apho amalungu emanyano yabasebenzi i-AMCU bethathe isigqibo sokugwayimba befuna ukuhlawulwa imivuzo efikelela kwishumi elinesibini lamawaka elinamakhulu amahlanu eerandi.  
Imanyano yabasebenzi mgodini i-National Union of Mineworkers zange izibandakanye nolu qhankqalazo nto leyo eyakhokelela ekubulaweni kwamalungu ayo awayephangela ngeli xesha uninzi lubambe uqhankqalazo. 
Yaba lelo dushe elakhokelela kukungenelela kwamapolisa ngelizama ukulamla suke kwenzeka isehlo somhla weshumi elinesithandathu nesakhokelela kumongameli weli uJacob Zuma ukuba atyumbe ikomishini iphande ngesizekabani kananjalo inike ingxelo neengcebiso ekufanelwe ukuba zilandelwe ukunqanda ishwangusha elifana neli.  
Le komishini yayinikeza kumongameli Zuma ingxelo yayo ekupheleni kweyoKwindla kulo nyaka. UZuma ude wayikhupha le ngxelo ngoLwesine weveki ephelileyo. 
Ingxelo yale komishini iyishiya ezandleni zabaqeshi iLonmin kwakunye neemanyano zabasebenzi ezichaphazelekayo ukuqinisekisa ukuba apho zithe zasilela khona ziza kulungisa ukuqinisekisa ukuba okwenzeka phambi kolo gwayimbo akuphindi kwenzekwe. Le ngxelo igxeke inkampani iLonmin ngokungenzi konke ekusemandleni ayo, izibandakanye neengxoxo ukuze ithintele impalalo gazi. Ezinye zezisolo kule nkampani ziquka ukukhweba abasebenzi ukuba babuyele enkomeni ngomhla weshumi elinesibini ku-Agasti ka-2012ngexesha isimo sasise simaxongo. 
Ikomishini kaFarlam ithi, uLonmin zange enze lukhuseleko lungqingqwa ngakoonogada, oluquka izithuthi ezinokumelana nokuhlaselwa kuba yayithume oonogada kwindawo enodushe.  
Le nkampani ifunyaniswe inobugwenxa bokungalifezekisi idinga lokwakhela abasebenzi izindlu ezindilisekileyo. Noxa kunjalo iKomishini kaFarlam ithe yanelisekile kokwenziwa yile nkampani ekuhlangabezaneni nezi ngxaki. Lekomishini ivumile okukouba uLonmin wayesele eqhube uphando lwangaphakathi emva kwesi sehlo. Iziphumo zolophando ziquka ukusilela kobuntlola ngesimo selogwayimbo. Ukusilela kwabalawuli bale nkampani kwimiba engokhuseleko lwabasebenzi. Ukungabi nazicwangciso zokumelana nemeko efana naleyo, kwanezinye izigcwangciso ngokhuseleko lwabasebenzi kwanabo bahambisa iinkonzo kulo mgodi. Le komishini iyamkele le ngxelo ikhutshwe yiLonmin njengebe negalelo ekuncedisaneni nale nkampani ukuphucula isimo sayo sangaphakathi. 
 Ingqonyela yakwaLonmin uBen Magara uthi, kuninzi asele bekwenzile ukuhlangabezanga neemfuno zabasebenzi kule minyaka mibini idlulileyo.OkaMagara uthi bayiphucule imeko yentlalo yabasebenzi ngelixa bephucule nemeko yokhuseleko abasebenza phantsi kwayo. UMagara ukwathe: “Siyaqhubeka nokunceda abahlalokazi bamadoda awathi asandulela ngala mini, kwaneentsapho zawo. Noxa singenakuze sisivale isikhewu esashiywa ngaloo malungu osapho siwavulile amathuba engqesho kwiintshapho zabo bathi basandulela kwaye sixhasa bonke abantwana babo ukuba bafumane imfundo esemgangathweni.” 
UMagara ukwathe kuninzi ekusafanele bekwenzile kwaye baza kulandela oko bakuyalelwe yile komishini. Ikomishini kaFarlam ikwagxeke imanyano yabasebenzi i-AMCU ngokwehluleka ukulawula abasebenzi abangamalungu ayo nawayekugwayimbo.  
La malungu afunyaniswe ukuba ayevuma iingoma eziphembelela udushe. Noxa kunjalo ingxelo ithe umongameli wale manyano uJoseph Mathunjwa wenza konke okusemandleni akhe ecenga abasebenzi ukuba babeke phantsi izikhali kananjalo bayishiye intaba yaseKoppie ebabebuthelene kuyo.  
Nemanyano yeNum ifunyenwe inesenzo sobugwenxa ngokuthi iyalele abasebenzi abangamalungu ayo ukuba aye emsebenzini ngelixa imeko imaxongo. Le manyano ifunyeniswe ilahlekise abasebenzi abangamalungu ayo ngelithi isivumelwano seminyaka emibini edlulileyo sisesemgaqweni. Le manyano nayo zange yenze okusamandleni ukuthintela amalungu ayo kwizehlo ezinempalalo gazi.  
Uxanduva lusele ezandleni zale nkampani kwakunye nezi manyano ukuqinisekisa ukuba ishwangusha elifana neli aliphindi lenzeke. Asigxilanga kwezinye iingcebiso zale komishini njengoko zingekho mayela nemisebenzi."	not available
business	Balindele ingeniso encumisayo kulimo lwemifuno	"Amafama aseZingcuka eQoboqobo athi alindele isivuno esincumisayo kulandela ukusebenza nzima betyala ikhaphetshu kwifamana yabo ekulelali. 
  
La mafama, phantsi kwendibanisela iLower Zingcuka Agricultural Cooperative, kulindeleke ukuba athengisele amaziko karhulumente afana nezibhedlele kuquka nemizi yabucala efana noNicks Food noPick n Pay. 
  
Usihlalo wale ndibanisela uThembekile Hele uthi ikhaphetshu yabo ikumgangatho oncomekayo kuba bebeyikhathalele ngezichumiso. 
  
“Siyalima thina eZingcuka, ingakumbi ikhaphetshu, umnqatha, amazambana, ibutternut, isipinatshi nezinye. Yiminyaka isixhenxe silima, futhi asizisoli ngokwenza oko kuba siyawubona umahluko kwiimpilo zethu. 
  
“Ukutya kwethu kusemgangathweni kuba siyakukhathalela ngezichumiso,” kutsho uHele. 
  
Umsebenzi wooHele unikwe umfutho ngurhulumente wephondo leMpuma Koloni emva kokuba benikwe iteletele, phakathi kwezinye izixhobo, ngeenjongo zokuba baqhubele phambili nelinge labo. 
  
“Ukufumana kwethu ezi zixhobo kuza kusibangela ukuba sikhule nangakumbi njengamafama. Into emnandi kukuba ezi zixhobo zifikela kubantu abenza into abayithandayo,” kutsho uHele. 
  
Ethetha kumsitho wokunikeza ezi zixhobo eZingcuka ngoLwesithathu, iNkulumbuso uPhumulo Masualle uthi eli phondo linomxakatho ongabangela ukuba kondliwe iAfrika esemazantsi iphela. 
  
“Sihleli phezu kwendyebo kweli phondo. Ukuba singazimisela ukulima, inene singondla neSADEC [Southern African Development Community] iphela. Urhulumente unayo inkxaso ayibekele bucala kumaphulo okulima, kodwa kubalulekile ukuba sibonakalise intshukumo nathi singabahlali phambi kokuba kufike uncedo lukarhulumente,” utshilo uMasualle."	not available
sports	Amandla ezemidlalo ayabuguqula ubomi bomntu	"Emva kokuzuzwa kwenkululeko ngo1994 kwabakho intetho ethi uMzantsi Afrika uzele ngamathuba.  
Ukusukela ngoko zininzi izinto ezintle ezenzekileyo futhi ezibamanyayo abantu belizwe.  
Isiganeko sokuqala soMzantsi Afrika omtsha yaba yiNdebe yeHlabathi yoMbhoxo ngethuba uMongameli wokuqala omnyama, uGqirha Rholihlahla Mandela, ephakamisa indebe yokuqala emva kokubuyiselwa kwawo AmaBhokobhoko embhoxweni wehlabathi. 
 Kwiveki ephelileyo, iincwadi zembali zibhalwe ngokutsha ngethuba uMzantsi Afrika uzuza iNdebe yeHlabathi yoMbhoxo eJapan emva kokunqunqela egoqweni amaNgesi ngo’32-12 emdlalweni obubanjelwe eYokohama Stadium.  
Amadoda alele emgceni ibe nguMakazole Mapimpi nengqungqumbana ekuthiwa nguCheslin Kolbe – kodwa eyona ndoda ebiquqa ibuyelela ngenqina layo nguHandre Pollard. Ngalo ndlela, AmaBhokobhoko asibuyisile isidima sawo atsho abuyela phezulu embhoxweni wehlabathi. 
Kuzo zonke izinto ezenzekileyo, eyona nto eqaqambileyo ibe nguSiya Kolisi obenikwe uxanduva lokukhokela iqela lesizwe kwitumente yehlabathi emva kokuchongwa kwakhe kwisithuba esingaphaya konyaka.  
UKolisi, owazalelwa kwilokishi yaseZwide, eBhayi, ube nguKapteni wokuqala omnyama ophakamise iNdebe yeHlabathi kweli lizwe.  
Lo nto yenziwe kukuzimisela kwakhe xa edlala umbhoxo nesikhokelo sakhe esihle.  
Nangona uKolisi wayesakhula ngethuba uMzantsi Afrika uphumelela ngo2007 kodwa ngenxa yamandla wezemidlalo, namhlanje ubomi bakhe buguquke ngokupheleleyo.  
Wakhulela ekhayeni elisokolayo nangani namhlanje kubaliswa ibali lendoda eyintshatsheli.  
UKolisi ubulele bonke abantu abanike iqela lakhe inkxaso ngethuba lizabalazela ukuphumelela indebe eJapan.  
“Zange ndawubona uMzantsi Afrika unje. Bekungathi kungo1995. 
 Kukho iingxaki elizweni lethu. Umqeqeshi uthe masidlalele abantu basekhaya eMzantsi Afrika,” utshilo uKolisi emva kokwamkela indebe eYokohama. 
“Siyayibulela inkxaso enisinike yona. Lo nto iyabonisa okokuba akukho nto esingenakuyenza xa sibambisene,” utshilo.  
Kuyo yonke into eyenzekileyo, oyena ngqondongqondo nguRassie Erasmus owaqala ukuqeqesha AmaBhokobhoko ngo2018.  
Wathatha iintambo ngexesha elibi, iqela lesizwe lingaqhubi kakuhle.  Emva kokubethwa ngamazwe afana neArgentina neAustralia, uErasmus uthi waphantse wayeka ukuqeqesha ngoba zange wabethwa kathathu izihlandlo zilandelelana ebomini bakhe.  
“Phambi kwemidlalo emibini ndathi ukuba iqela aliphumelelanga ndiza kwehla esikhundleni ngoba zange ndabethwa emidlalweni emithathu. 
 Ndandisithi ukuba ubethwe emidlalweni emithathu, lo nto ithetha ukuthi awukufanelanga ukuqeqesha AmaBhokobhoko.  
Kuyo yonke lo nto umdlalo wombhoxo akufanelanga ube yingxaki ngoba kufanele unike abantu ithemba,” utshilo uErasmus."	not available
entertainment	UMaake kaNcube uzakutshila kumdlalo weqonga eRhini	"Igqala kwimidlalo yeqonga kunye nomvelisi oveleleyo nangokuphumelela iimbasa, uSello Maake kaNcube ubuyela eqongeni eyokudlala kumdlalo uThe House of Truth.  
Lo mdlalo weqonga ubalisa ngobomi bukaCan Themba, ubhalwe lusiba lombhali owaziwayo uSiphiwo Mahala. UMahala, nowazalwa waze wakhulela kwisixeko saseRhini kwiMpuma Koloni, sele ebhale iincwadi eziliqela.  
UMahala ubhale iincwadi ezifana noAfrican Delights, When a Man Cries (ncwadi leyo eyamenza wafumana iwonga iErnst van Heerden Creative Writing).  
Le ncwadi yaye yaguqulelwa kulwimi lwesiXhosa ngo-2010, yabizwa ‘Yakhal’ Indoda’. UMahala wenza izifundo zeelwimi kwiYunivesithi yaseFort Hare phambi kokwenza isidanga seMA kwiAfrican Literature kwiYunivesithi yaseWits.  
Umdlalo weqonga iThe House of Truth ngumsebenzi wakhe wokuqala ololu hlobo. I’solezwe lesiXhosa lincokole noMahala, nalapho adize ukuba ebengakulindelanga ukudlala kukaMaake kaNcube kumdlalo wakhe.  
“Ndandiye kuSello ngeliyokufuna iingcebiso nanjengomthandi kaCan Themba, kodwa waveza ukuba angathabatha inxaxheba kulo mdlalo weqonga.” “Ndiyayithanda imisebenzi kaCan, kwaye nembali yakhe ndiyayilandela,” utshilo uMahala. Uthi ulwenzile uphando ngoCan Themba phambi kokuba aqale nokuthabatha usiba lwakhe kunyaka ophelileyo.  
“UCan Themba waveza amabali amaninzi angaziwayo. Yindoda eyayikhuthaza, eyaphumelela isiNgesi ngezinga leDistinction ngeminyaka enzima yoo-1940.  Ndaya kooNadine Gordimer nooMbulelo Mzamane ndizama ukuphanda, ndidlana nabo iindlebe nanjengabantu ababesondele kuCan Themba,” utshilo. 
 I-The House of Truth ibalisa ngemisebenzi kaThemba nangezinye izinto ezingqamene nobomi bakhe ekungazange kubaliswe ngazo. 
 Phakathi kwezinto ezibaliswa kulo mdlalo, ziingxingongo awazibona ephakathi kwazo uThemba eziquka, iingxaki nesebe lezemfundo laseTransvaal, elalingamqapheli njengomfundisi-ntsapho uCan Themba, nangona wayenesidanga awasenza kwiYunivesithi yaseFort Hare. Kuquka nokusebenza njengentatheli nesekela mhleli leDrum Magazine.  
Lo mdlalo uzakube uboniswa kumnyhadala walo nyaka wezobugcisa iGrahamstown Arts Festival ukususela ngomhla we-30 kweyeSilimela/Juni ukuya kowe-3 kweyeKhala/Julayi 2016."	not available
politics	Ayaphokoka amazwi ovelwano kwigosa likamasipala	"Usodolophu womasipala waseNdlambe phantsi kwedolophu yasePort Alfred uSipho Tandani uthi balahlekelwe kukubhubha kogxa wabo emsebenzini uMluleki Matiwane nobeligosa eliphezulu kwezolawulo, engumcwangcisi-zidolophu kula masipala. 
 UMatiwane ubhubhe ngengozi yemoto ngentsasa yangeCawa.Iingxelo zithi uMatiwane noneminyaka engamashumi amane anesibhozo ubudala ubhubhe kwingozi ye moto ngethuba imoto yakhe ingqubana neloli kwindlela * -R72 ngakumlambo iBushman ngethuba ebuya kwisingcwabo sogxa wakhe.  
UTandani udlulise amazwi ovelwano kusapho nakwizihlobo zikaMatiwane nalapho athi akakho onothi avale indawo kaMatiwane kula masipala nanjengoko umntu ngamnye enendawo yakhe athi agqame ngayo komnye umntu naphi na.  
Uthi nabo basothukile: “Sisothukile ngokushiywa kwethu yile ndoda ingakumbi ngolu hlobo asishiye ngalo, usekhona kwiingqondo zethu, iintliziyo zethu kwana- kwingcinga zethu. Ubelulutho kakhulu kuthi ebengumntu osoloko ekhona ekunikezeni iingcebiso ubengumntu okrelekrele. Eyonanto sele ishiyeke kuthi kukuba sinyuse nangakumbi kumsebenzi ebewenza omhle kulo masipala singamphoxi kwaye singaphoxi nabahlali balo masipala abajonge iinkonzo ,” utshilo uTandani. 
Lo kaTandani ukwadize ukuba baphulukene neyona manejala nayiphi na inkampani ebinokunqwenela ukuba nayo kwinkampani yayo.  
UMatiwane ngasemva ushiya inkosikazi kwakunye nabantwana bakhe, kwaye kuyavakala ukuba angabekwa kwikhaya lokuphumla kumgqibelo esijonge kuwo umhla wokuqala kwinyanga ezayo * -Agasti."	not available
sports	Owayedlalela iKaizer Chiefs unomnqweno wokudlala ibhola ekhatywayo kwakhona!	"UWiseman Meyiwa unomnqweno wokubuyela ebholeni kwakhona. Le dyongwana yaKwaZulu-Natal, yabeka phantsi ebholeni ekhatywayo ekuqaleni kwalo nyaka emva kokubandakanyeka engozini yemoto kunyaka ophelileyo. UMeyiwa, 19, owazalelwa ePetermaritzburg, ebengumdlali weKaizer Chiefs othembisayo kakhulu emva kokuzenzela igama phantsi kwesandla sikaSteve Komphela. Ikhono lakhe lokudlala ibhola ekhatywayo linqanyulwe lisaqala ukuntshula yingozi yemoto kwaye oogqirha bathi ngeke aphinde akwazi ukudlala ibhola. Nangani ehamba ngesitulo esinamavili – kodwa uMeyiwa unethemba lommangaliso oyakuthi ufezekise umnqweno wakhe wokudla ibhola kwakhona ebomini bakhe. 
“Ndiya kukhumbula ukwenza eyona nto endiyithandayo ebaleni,” utshilo uMeyiwa kuTwitter ecaphula encwadini yezibhalo ezingcwele. UMeyiwa uphazanyiswe yingozi ebomini bakhe emva kokudlala ixesha elifutshane kwiChiefs emncedileyo ukuze afumane ithuba lokudlalela Amajita kwiitumente ezifana ne-Under 20 Africa Cup of Nations neFifa Under-20 World Cup kunyaka ophelileyo. Into eyehlela uWiseman Meyiwa yabonwa njengelahleko enkulu ebholeni ekhatywayo ngoba ebengumdlali onekamva eliqaqambileyo kakhulu."	not available
entertainment	Baxakekiswe ngumnyiki abafuyi nabalimi	"Abahlali beelali zaseNgqushwa naseQonce baphethwe mantsantsa luhlobo oluthile lomnyiki obhuqa ingca kunye nezityalo ukusukela kwiveki ephelileyo nothe waqala kuMasipala waseRaymond Mhlaba. 
Oomasipala abakhulu abathe bachaphazeleka okwangoku baquka iChris Hani, Amathole kunye neAlfred Ndzo. Ngaphandle kokutshabalalisa ingca, lo mnyiki ukwayingozi xa uthe watyiwa sisilwanyana nanjengoko uzifihla kwasengceni. 
UMphathiswa weSebe lezoLimo noPhuhliso lwamaPhandle eMpuma Koloni uNomakhosazana Meth, utyelele ezinye zeendawo ezichaphazelekileyo, wathetha namafama.  
“Kubalulekile ukuba xa uthe waqatshelwa ngumfuyi akhawulezise ayitshintshele kwenye indawo imfuyo yakhe kuba xa ziyityile ziye zigule kwangoko,” kutsho uMeth.  
UGqirha Thembakazi Silwana weSebe lezoLimo noPhuhliso lwamaPhandle ucacisa ngemvelaphi yalo mnyiki.  
“Wona lo mnyiki uzalelwe kwakweli leAfrika, awufani neminye ekhe isuke kwamanye amazwe, kungoko uhamba ngokukhawuleza okungaka, kodwa ke asilelanga siyawuzama eAlfred Ndzo, eNtabankulu, sele sikufutshane ukuwoyisa,” kutsho uSilwana. 
Ingxelo ithi iimpawu eziphambili zalo mnyiki xa uthe watyiwa sisilwanyana zezo ziqhelekileyo.  
“Xa isilwanyana sitye kwingca enalo mnyiki, siye sivuze izinkcwe, kube nzima ukuginya, sisoloko sinxaniwe, sitye amazinyo nezinye ke iimpawu ezinokuqatshelwa ngumfuyi,” kucacisa uMeth.  
Idlelo elifunyenwe linalo mnyiki kumele ukuba lishiywe lingasetyenziswa isithuba seentsuku ezingamashumi amane emva kokuba kufakwe ichiza kule minyiki, itsho ingxelo.  
Kwindawo ofike kuyo lo mnyiki ubhuqa izityalo, ushiye kulibala, kungoko urhulumente esilwa ukunwenwa kwawo. 
 Ilali yaseQawukeni eQonce yenye yeendawo othe wafunyanwa kuzo lo mnyiki nosele uthe watshatyalaliswa ngamagosa karhulumente. Olu hlobo lo mnyiki lutya ikakhulu izityalo ezifana nombona, amazimba, iitapile kwakunye namandongomane.  
“Into enokwenziwa ngabahlali kukuxelela amagosa karhulumente akufutshane nabo xa bethe bawuqaphela lo mnyiki kwizityalo zabo, kuba amagosa wethu athe bhazalala esilwa nawo kwiindawo ezichaphazelekileyo,” kutsho uGqirha Silwana. 
Ukuvela kolu hlobo lomnyiki kulandela kanye emva kokuba eli phondo belisandula kujijisana nembalela emandla ebangela ukufa kweenkomo nezinye izilwanyana kwiindawo eziliqela. 
“Sixhalabile ziingxelo zakutsha nje zokuba lo mnyiki uboniwe kwisithili saseOR Tambo. Iingxaki kukuba esiya isithili sinabile kunezinye iindawo esele sisebenze kuzo okwangoku, kodwa sisabeke iliso. Oku kwenzeka logama ilizwe loMzantsi Afrika lixakeke sisifo seKhorona."	not available
sports	Intliziyo kaClinton Larsen idada emafutheni emva kokuphumelela kweChippa United izolo	"Intliziyo yomqeqeshi weChippa United, uClinton Larsen, idada emafutheni emva kokuba iqela lakhe lizibekele indawo kumjikelo weNedbank Cup ophambi kwamagqibela-kankqoyi. Ebusuku izilo eBidvest Stadium, iChippa United ibethe iBidvest Wits ngo’5-3 kumapenela emva kokubambana ngamagowuli amane (4-4) emdlalweni obutaka iintlantsi oye wanyanzeleka okokuba uye kwixesha elongezelelweyo likaSompempe. Njengokuba iqhube kakuhle iChippa United izolo, ngoku isecicini lokuzenzela imbali ngokuthi idlale emdlalweni wokugqibela wendebe – kodwa lo nto iya kwenzeka kuphela ukuba iphumelele umdlalo wayo olandelayo. Abadlali beChippa United bayibeke phantsi koxinizelelo zisuka emdlalweni iWits bade bavuzwa ngegowuli. Ibuyile iWits yade yakhokela ngamagowuli amabini kwelinye – kodwa yabuya kwakhona iChippa. 
ULarsen uzingomba usifuba emva komsebenzi omhle owenziwe ngabadlali bakhe eBidvest Stadium. “Bekunzima nakuthi singabaqeqeshi phaya ngaphandle – kodwa ngexesha lokuphumla, ndibaxelele abadlali okokuba ndiyayithanda indlela abazinikele ngayo emdlalweni. Ukuza kweli bala badale namagowuli angaka yinto enkulu kakhulu kuthi nakubeni kusekhona umsebenzi ekufuneka siwenze phaya emva. Siphise ngamagowuli lula futhi besisazi ukuba iWits iza kuba yingxaki kwiibhola eziphezulu. Besidlala neqela eliphumelele iindebe ezininzi. Yiyo lo nto ndizingomba isifuba emva komsebenzi owenziwe ngabadlali bethu. Lusuku olubalulekileyo kakhulu kwiChippa United – kodwa ngoku kufuneka yenze imbali ngokuthi iye phambi kwiNedbank Cup,” utshilo uLarsen obegcobile emva komdlalo. 
Ukubetha iqela eliphambili kwiPSL njengeWits kungayinkuthazo kwiChippa kakhulu njengokuba isazama ukuqokelela amanqaku anokuthi ayiphephise ezembeni xa kusongwa isizini ka-2018/19. Namhlanje emva komdlalo ophakathi kweKaizer Chiefs neCape Town City, kwakuthi kuthelekiswe amaqela aza kudlala umjikelo olandelayo weNedbank Cup. Amaqela asele ephumelele yiTS Galaxy, iGolden Arrows neChippa United."	not available
sports	Nathi Mthethwa: Ibhola yomnyazi eMzantsi Afrika ilahlekelwe	"Iphupha labantwana abaphuma kwiindawo eziphantsi kwe-O.R.Tambo Municipality lokudlala ibhola yomnyazi kwinqanaba eliphezulu liphelele emoyeni emva kokungqingwa kukufa endleleni eya kwitumente kazwelonke eNtshona Koloni. Oku kwenzeke emva kokuba ibhasi ebelihamba ngayo iqela lomnyazi lase-O.R.Tambo ibhukuqe ngeCawe ephelileyo endleleni yekwidolophi yase-Aberdeen ekuphumeni eMpuma Koloni endleleni eya eBellville – apho bekuza kuqala imidlalo yeSpar Netball Championships ekuqaleni kwale veki ngoMvulo. Kuloo ngozi konzakele amashumi amabini anesihlanu kwaze kusweleke abantu abane: uNocamagu Mvunyiswa obengumqeqeshi noPhelo Charless, Indiphile Mfengu noThabisile Maxikika abangabadlali. 
Umphathiswa weZemidlalo kwiphondo leMpuma Koloni, uNksz. Fezeka Nkomonye, uvakalise ukukhathazeka kwakhe sisiganeko esisube imiphefumlo yabantu abane. UNkomonye uthumele amazwi ovelwano kwabaswelekelweyo kwelinye icala uthe ufuna ingxelo egcelweyo kumagosa ezothutho eza kubhentsisa unobangela wokuwa kwebhasi. Ngokuqengqeleka kweentsuku, amazwi ovelwano aye aphokoka ngokuphokoka. Umphathiswa weZemidlalo kazwelonke, uMnu. Nathi Mthethwa, ukuchaze ukubhubha kwabadlali njengelahleko enkulu kwilizwe loMzantsi Afrika. “Ndifuna ukuthi ngxe kuzo zonke iintsapho ezilahlekelweyo,” utshilo uMphathiswa. 
Ukubhubha kwabadlali yinto embi kakhulu ebholeni yomnyazi eMzantsi Afrika. Ngabadlali abebesiya kwitumente eza kukhupha abadlali abaqaqambileyo abaza kumela ilizwe kwitumenye yehlabathi (Netball World Cup) eza kubanjelwa eKapa ngonyaka ka-2023,” utshilo uMthethwa oyalele isekela lakhe noNkomonye ukuba banike inkxaso zonke iintsapho ezichaphazelekileyo. Naye uMongameli weNetball South Africa, uNksz. Cecilia Molokwane, uvakaliswe ukothuka nokukhathazeka kwakhe yingozi eyenzeke ngeCawe ekuseni. Kwenziwe inkonzo emfutshane ebikhokelwe nguMolokwane kwathiwa itumente mayiqhubele phambili ngokwendlela ebekucwangciswe ngayo nangona elinye iqela lingakwazanga ukufika."	not available
entertainment	Camagu, unomathotholo wemveli uyeza	"Vuk’ ulawule, Thokoza Gogo, Ingulo, Umnombo, njalo njalo.  
Ezi zezinye zeenkqubo eziza kuphakelwa abantu kwisikhululo sikanomathotholo, Icamagu Radio, esiza kuphehlelelwa ngomhla wamashumi amabini anesine kweyoMsintsi, usuku lwamafa esizwe.  
Icamagu Radio linyathelo likaLulama Mpahla oligqirha kwaye iza kufumaneka kumnatha wonxibelelwano.  
Ebalisela I’solezwe lesiXhosa, uMpahla, obefudula ehlalutya amathongo kweli phephandaba, uthi lo mbono walo nomathotholo uze emva kokuba eqaphele umsantsa kwimixholo yoonomathotholo. 
 “Okokuqala into esiyenzileyo kukujonga apha elizweni izikhululo zosasazo, siqwalasela umxholo wazo. Sifumanise ukuba imixholo yezikhululo zosasazo iphenjelelwa yindlela yokuphila yaseNtshona.  
“Akukho sikhululo esikhuthaza indlela yethu yokuphila ngokolwazi lwemveli, amasiko nezithethe kwanendlela ekwakuphilwa ngayo phambili. Sifumanise ukuba ayikho inqwelo yokuthutha ulwazi lwemveli iluse eluntwini, utshilo uMpahla. Uthi Icamagu Radio linyathelo eliqalwe nguye buqu,  
“kodwa ke ndiye ndathetha nabantu abanomdla kwiphulo elinje.” Ngoku ndithethayo sele sinesivumelwano neFamcast, apho umntu aza kumamela khona ngonxibelelwano lomnatha. 
 “Abantu bangangena nakwiwebhusayithi ethi www.icamagulive.co.za okanye umntu angene kuGoogle Play Store ukuze afumane iApp yethu amamele khona.”  
Ephawula ngezinye zeenkqubo zalo nomathotholo, uMpahla uthe: “Kukho inkqubo yeyure eza kuqala ngentsimbi yesithandathu kusasa ethi Vuk’ ulawule.”  
“Apha sibuya umva sijonga ukuba kwakusenziwa ntoni kudala xa umntu evuka. Apha umntu angathumela ithongo okanye into ayibonileyo ukuze simhlalutyele,” utshilo uMpahla.  
“Ngentsimbi yesixhenxe kusasa siza kuphinda sibenenkqubo ethi Isidlo Sakusasa, apho siza kuthi sigxile kwimiba echaphazela isiNtu. “Umculo wethu esiza kuwudlala iza kuba ngumculo ohambelana nesiNtu sethu.”  
Kule veki kuqalile ukuqeqeshwa kwabasasazi ukuze balungelane nemixholo yesi sikhululo. “Ubuninzi babasasazi bethu (80%) iza kuba ngabantu abatsha, kuba sifuna abantu abatsha bayazi imveli yabo.”"	not available
entertainment	Iziphalaphala ezimanz’ andonga zithatha isicoco saseQonce	"KULE veki amagqiyazana amane aza kulala ethwele isithsaba sikaMiss King William’s Town 2021. 
Enye kwezi ntwazana iza kuphumelela isicoco sikaMiss King William’s Town, Miss King William’s Town 1st runner up, 2nd runner – up noMiss King William’s Town Public Choice. 
UMiss King William’s Town lukhuphiswano loonobuhle olwaqalwa yimvumi yegospile u-Unathi Ndzube ekunye nentombi yakhe uNonelela Melissa Ndzube onguMiss Teenager SA National Director Choice 2019 . 
Ecacisela I’solezwe lesiXhosa ngolu khuphiswano, uUnathi Ndzube uthi uhambo lukaMiss King William’s Town lalo nyaka  luqale ekuqaleni kwenyanga yoMdumba. 
“Olu hambo lonyaka wonke luneemfundiso ezininzi, iimfundiso ngezakhono zobunkokheli, indlela yokuzihlonipha nokuziphatha njengonobuhle, ukuziphatha kumakhasi onxibelelwano, ukwenza udliwanondlebe kwiindawo ezifana noonomathotholo nokuninzi,” kucacisa uNdzube. 
UNdzube uthi ezi ntwazana zinikwa umsebenzi wokusebenzela uluntu ngeli xesha zisaphekwa unyaka wonke. 
“Siyayigxininisa eyokusebenzela uluntu nanjengoko sikhumbula intetho [yesilungu] ethi ‘it takes a village to raise a child’. Siye sinike umntwana ngamnye umsebenzi angathanda ukuwenzela uluntu,” kubalisa uNdzube. 
UNdzube uthi bakhangela iintwazana ezikwiminyaka eli16 ukuya kuma25 ubudala. 
“Asikhangeli mzimba mncinci okanye mkhulu, omde okanye omfutshane. Sinenkolelo yokuba abanye badinga nje ukungenela uMiss King William’s Town ukuze bazibone ukuba bangoobani kwaye bamele ntoni. Yiyo loo nto uMiss KWT eluhambo lokukhangela ukuba umntwana lo ugqwesa kweli phi icala, ” kutsho uNdzube. 
Uthi konke oku kwenzelwa ukunciphisa ukukhulelwa kwabasafikisayo kwanokusetyenziswa kweziyobisi. 
“Sikwenza konke oku ngokubanika amaphulo aza kwakha ikamva labo,” kutsho uNdzube. 
NgoMgqibelo we18 kweyoMnga 2021, ezi ntwazana zine ziza kube zithwaliswa isithsaba eUniversity of Fort Hare kwikhampasi eseBhisho. 
Abaphumelele kuMiss King William’s Town 2020 bingu-Isipho Madondile, i1st runner-up nguKhanya Sindaphi, ze i2nd runner-up ibe nguBuhle Bikitsha. 
Amatikiti afumaneka ngeR150, iVIP yiR250 eTBY Boutique eQonce."	not available
sports	ABanyana Banyana baquthise iNigeria kowayo baphumelela iBuhari Cup!	"UDesiree Ellis ubulele wonke umntu oncedisileyo emva kokuba aBanyana Banyana bevuthulule iNigeria ngo’4-2 emdlalweni we-Aisha Buhari Cup obuseJohnson Arena Stadium, eLagos. ABanyana Banyana ziintshatsheli zetumente zeBuhari Cup emva kokuquthisa amazwe aziwayo ebholeni afaana neGhana neNigeria ngokulandelela. Amagowuli abaphumelele ngawo aBanyana Banyana afakwe ngu-Alozie Chidi owenze impazamo, uLinda Mothlalo ngepenela, uGabriel Salgado noMamello Makhabane emva kokulawula umdlalo ukusukela ekuqaleni kwawo. Iintombi zoMzantsi Afrika bezibuyisa isixhiba emva kokubethwa ngamapenela yiNigeria emdlalweni we-Afcon owaphela iliqanda macala. 
Umqeqeshi waBanyana Banyana ubancomile abadlali bakhe emva komdlalo kodwa wavuma ukuba bezikhona iimpazamo emdlalweni. “Umdlalo ubulawulwa sithi ubukhulu becala,” utshilo uEllis emva komdlalo. “Kudlalwe ngendlela ebesifuna ngayo ngoba isantya besixhomekeke kuthi. Into ebembi kukuba besisenza iimpazamo kwiindawo ezimbi ebaleni. Kodwa ndiyancoma ngoba sikwazile ukumelana nezinto ezenzeke ebaleni kakuhle. Abadlali bethu babonakalise ukuzithemba emdlalweni. Kuphantse kwasiphoxa ukufakwa kwamagowuli amabini kuthi kwisiqingatha sesibini,” utshilo uEllis. Abadlali kufuneka bazimisele ukusukela ngoku ngoba onke amaqela aza kuza kubo ezimisele kakhulu. 
“Impumelelo ayisiyoyethu sodwa apha eNigeria. Wonke umntu obenegalelo kufuneka kufuneka banconywe. Sithethile singabaqeqeshi ngethuba sisenza amalungiselelo sathi iqela kufuneka liwunyuse umgangatho. Besifuna ukuvavanywa ngamaqela amakhulu – kodwa emva kokuphumelela, kufuneka sihlale siqhuba kakuhle emidlalweni yethu ukuya phambili. Kudala igqugqisa iNigeria kwaye iza kuphinda iwafumane amandla wayo ethubeni. Leyo into akufuneki siyilibale. Siyabhiyoza namhlanje – kodwa ngomso kufuneka silungiselele iCosafa Cup. Siza kusebenzisa izinto esizifunde apha emidlalweni yeCosafa Cup,” uvale ngaloo mazwi uEllis."	not available
entertainment	Ufun’ ukusasaza kuMhlobo Wenene?	"Ingaba ucinga unaso isakhono sokusasaza kwaye usemtsha? Uyakwazi ukuthetha isiXhosa esisulungekileyo? Ukuba impendulo yakho nguEwe, Umhlobo Wenene FM ukhangela wena. 
Esi sikhululo sisasazela eGqeberha sikhangela amagqiyazana amathathu, elinye libe phakathi kweshumi ukuya kwishumi elinesihlanu leminyaka (10-15), aze amabini abe phakathi kwama25 nama40 ubudala. 
“Owokuqala uza kungena kwiinkqubo zabantwana. Kufuneka abe phakathi kweminyaka eli10 – 15, abe ngummi waseGqeberha nokwaziyo ukuthetha isiXhosa ngokusulungekileyo. 
Owesibini, oza kuba esebenza nomsasazi oza kuqhuba uLelikaYehova iHlabathi neNzaliseko Yalo, abe ligqiyazana elineminyaka eyi25 – 40, iminyaka emibini yamava okusasaza, akwazi ukuthetha isiXhosa ngokusulungekileyo, abe nolwazi ngeenkqubo zeNkonzo yobuKrestu, abe ngumntu okulandelayo okwenzekayo ekuhlaleni, aphinde abe nenani elibonakalayo labalandeli kumakhasi onxibelelwano. 
Owesithathu, oza kungena kwiinkqubo zolonwabo, abe ligqiyazana elineminyaka eyi25 – 40, iminyaka emibini yamava okusasaza, akwazi ukuthetha isiXhosa ngokusulungekileyo, abe nolwazi ngeenkqubo zolonwabo, abe ngumntu okulandelayo okwenzekayo ekuhlaleni, aphinde abe nenani elibonakalayo labalandeli kumakhasi onxibelelwano,” kwazisa Umhlobo Wenene FM. 
Ukungenela, thumela idemo yakho yemizuzu emithathu ukuya kwemihlanu kuquka neCV yakho ku: demo@uwfm.co.za phambi komhla we4 kweyoMdumba 2022. 
Abaphumeleleyo balindelwe sisixa seR150 000, iR100 000 neR50 000 ngokushiyana kwabo."	not available
entertainment	Isikhalo seemvumi KwaBhaca!	"IMVUMI yaKwaBhaca, uSibusiso ‘Sbu’ Pama, uthi kunzima ukuziphuhlisa nokukhula njengemvumi kula dolophu ngenxa yokungabikho kweendawo zokubonisa ngesakhono sabo. 
Le mvumi, 36, ibhalele I’solezwe lesiXhosa amatyeli amaninzi izityand’ igila ngentlungu yokubayimvumi kuMasipala uMzimvubu. 
UPama, oyimvumi yeHip-Hop, uthi abanandawo zokucula nanjengoko baye bagxothwe okomshologu edolophini. 
“Kwiivenkile esicula phambi kwazo siyasuswa ngamagosa ezendlela, nkqu sihamba nezipika zethu zomculo edolophini ziyathathwa, sizikhuphe ngemali,” uPame ukhalaze watsho. 
Le mvumi ithi iqale ngo2016 ukucula kodwa kusenzima ukuba iqapheleke kwaye ikhule. Ityhole ngelithi xa kukho iminyhadala kula dolophu kuqatshelwa iimvumi zeminye imiculo. 
“Ukuze kube ngcono kufuneka ndiye kwezinye iidolophu,” kutsho le mvumi. 
Uqhube wathi amaxesha amaninzi bebeye bancedwe ngoonozitendi abazithengiselayo, esithi ngoku kunzima kuba nabo oonozitendi banqatyelwe yingeniso kwaye basebenza phantsi kweemeko ezinzima. 
Uthi wathi xa eyokucela inkxaso kuMasipala uMzimvubu, waphendula uMasipala ngelithi uza kufamka kuluhlu oluzicelo ziqwalaselweyo. 
UPama utyhole ngelithi iminyhadala ebakhona KwaBhaca yeyeMaskandi. 
“Eminye imiculo ayicholi naphantsi, njengalo wam weHip-Hop, kwaye akukho neyodwa inkxaso endakhe ndayifumana kuMasipala,” ukhalaze watsho. 
UPama ubongoze ngelithi bacela indawo yokuculela beziimvumi. 
“Onke amagcisa mawakhuliswe, kuyekwe ukukhuliswa imaskandi kuphela. Amagosa ezendlela ayeke ukoxutha izixhobo zethu zokucula,” kutsho le nzalelwane yaseQhanqu. 
UPama, osele ezame ukucula kwiBuyel’ Ekhaya nakwii-ECMAs eMonti, unengoma ayibiza Never Ever – esithi ngale ngoma wayezama ukubhodla oko kungaphakathi kuye. Ukwabiza icwecwe lakhe ngesihloko sale ngoma. 
Le mvumi icele abo baneendawo zokushicilela umculo bayincede nanjengoko kunzima ukuzivelisela umculo wayo."	not available
entertainment	Imbali emculweni	"Iqela lomculo womjuxuzo (House Music) Mi Casa liqela elishiya amanxil’engoma eyoba apho lithe lanyathela khona.  
Eli qela lasekwa ngonyaka ka 2011, linabafana abathathu, uDr. Duda (umvelisi), uJ’Something (imvumi) kunye no-Mo-T (umvutheli-xilongo). Lizinze kwaMntanawendelephina kwisixeko saseGoli. 
 Lwaqala mayana ngethuba esi sithathu sabafana bekwitheko kumzi weziyolo zangongcwalazi ze bagqiba ekubeni babelana ngeqonga ngaxeshanye. Emva kweenyanga ezimbalwa ukusukela ngoko, bakhupha icwecwe elithi Micasa Music , elathi lazuza iwonga legolide ngokuqhwanyaza kweliso, laphumelela neembasa eziliqela kwiimbasa zaminyaka le iSouth African Music Awards ngowe 2012.  
Eli qela laziwa kangako ngeengoma ezihlisa amahlwantsi ngomhlana ezinjengethi,Jika, naleyo ithi These Streets, ukubalula nje."	not available
entertainment	Uwufulathele omagad’ ahlabayo uPapa Wemba	"INDUMASI yemvumi yelizwe laseCongo ibitsholoza e-Abidjan e-Ivory Coast ngethuba iquleka phantsi.  
UPapa Wemba, ubonakala kumfanekiso wevidiyo equleka ngexa ephakathi engomeni, waze kamva wasweleka. Kulo mfanekiso wevidiyo sibona abo bacula naye (backing singers) begxalathelana ukuyokumnceda. Amajelo eendaba azinze kwela lizwe adize ukuba, eli gqala liye lafa isiqaqa laze labhubha liminyaka ingamashumi amathandathu anesithandathu (66).  
UPapa Wemba, ogama lokwenene inguJules Shungu Wembadio Pene Kikumba, ebengomnye weemvumi ezibalaseleyo kwilizwekazi lase-Afrika.  
Ebetsholoza kumnyhadala, iFestival des Musiques Urbaines d’ Anoumabo (FEMUA) ngethuba equleka. Abaququzeleli be-FEMUA kwinkomfa noonondaba, baye bangqina ukuba ngokwenene uPapa Wemba uye wabhubha. Obethethela le mvumi uHenry Christmas Mbuta Vokia, uxelele isikhululo sela lizwe iRadio Okapi ukuba: “Malunga no 5:10, ngokwexesha laseAbidjan, uPapa  
“Ucule ingoma yokuqala neyesibini. Ngethuba ekwingoma yesithathu, uye waquleka. “Bendilandela le khonsathi ngqo kumabonakude. Ndibone abadanisi bengqonga uPapa Wemba.  
Bendicinga ukuba yindima ethile yekhonsathi. “Kodwa ndithe kamva ndabona abantu be-Ivorian Red Cross begxalathelana eqongeni. “Ngokukhawuleza, siye saluqhawula unxibelelwano lukamabonakude wase-Ivory. Ndizame ukutsalela imanejala kaPapa Wemba ephesheya, uCornelie.  
“Uye wandixelela ukuba uPapa Wemba uye wawa ngethuba lekhonsathi. “Ndiyakhumbula kwimizuzu elishumi egqithileyo, ndixelelwe ukuba ukwicandelo labameko imandundu.  
Ndiye ndafowuna kwimizuzu engama-30 emva koko, uCornelie undixelele ukuba uPapa Wemba usishiyile.”"	not available
entertainment	Bayabhenquza yingoma kaMr Vee	"Ewe lingagqitha lona ixesha leziyolo zemigidi, imitshato neminye imicimbi yasekuhlaleni, kodwa iingoma eziculwa kwezi ndawo aziyi kwandawo. 
Kuba ngcono nangakumbi xa ezi ngoma zifumaneka nakumakhasi onxibelelwano afana neTik Tok. Nguwe ke lowo ushiyeka ungqisha ngonyawo phantsi, ulinganisa, ngelixa ubukele iividiyo zazo. 
Inzalelwane yaseMdantsane, uVuyisani Sholo, odume ngelikaMr Vee, uqokelele ezinye zezi ngoma waze wazicula ngendlela emnandi exutywe nesingqi sala maxesha. 
Iividiyo zikaMr Vee ziye zasabalala kuTik Tok nakwamanye amaqonga onxibelelwano ecula ezi ngoma zithandwa kunene  emicimbini yesintu. 
Iingoma ezifana nethi Akalali, Ndizele, Ubodumzela, Ndiliyokoyoko nezinye zikrotywe zaze zathengwa ngabantu abaninzi. 
Encokolela I’solezwe lesiXhosa, uSholo, owaziwa kakhulu ngomculo wegospile, uthi ukuze enze olu hlobo lomculo ukhuthazwe kukunqaba koshicilelo lwawo. Uqale ngokukhupha ingoma ethi Akalali kuDisemba esisuka kuye. 
“UAkalali yingoma yesintu evame ukuculwa emcimbini wesiXhosa, njengomgidi. Ukwenza olu hlobo lomculo ndikhuthazwe kakhulu kukunqongophala koshicilelo lwawo, kuba zimbalwa kakhulu iimvumi eziwenzayo umculo wesiXhosa okumila kunje. Ndikwakhuthazwe luthando nenkxaso yabantu bakumakhasi ezonxibelelwano anjengooTik Tok,” kuncokola uSholo. 
USholo uqale ukucula ngo2003, esebenza neemvumi ezifana noButho Vuthela, Betusile Mcinga, Master Dee, Mr Thela noMshayi, ukukhankanya nje abambalwa. 
“Uninzi lwabantu luqale ukundiqaphela ngonyaka ka2015 emveni kokuba ndishicilele icwecwe lam lesibini elinengoma eyaduma kakhulu ethi Nam Ndiyamangala, laze lachongwa kwiimbasa zomculo wezokholo kwi-Independent Gospel Music Awards (INGOMAs).” 
USholo unezicwangciso zokukhupha icwecwe elineengoma ezintandathu (EP) kulo nyaka eliza kuba neengoma zesiXhosa eziculwa kwimibhiyozo efana nemitshato nemigidi. 
Uthi kweli cwecwe unqwenela ukusebenza neemvumi ezinjengoDumza Maswana, Vusi Nova, Ntando Bangani noSniezy Msomi. 
Ungakhangela ezi ngoma kumaqonga eengoma kwi-intanethi."	not available
entertainment	USholo nephupha lakhe kumculo wegospile	"UVuyisa Sholo ephethe imbasa ayizuze kwiVictory Awards.  
USholo, inzalelwane yaseMount Ayliff, ufumene iwonga leBest Contemporary Song ngengoma ekwicwecwe lakhe elitsha elithi Rejoice. “La mawonga abeliqonga lokungcamla impumelelo kum, nanjengoko kwakuliphupha lam kwantlandlolo ukuba yimvumi ephume izandla,” utshilo uSholo. 
Ukwathe ngoku unomqnweno wokuphumelela iwonga kwiiCrown Gospel futhi ufuna ukuqamba ingoma noMbambo. “Ndiqaphele ukuba xa imvumi esakhasayo isebenzisana nenye imvumi esele idumile, ithi ifumane ithuba lokufunda amava adingekayo emculweni, kungoko nam ndifuna ukukhe ndigudlane umhlana nothambo-dala ofana noNtokozo Mbambo,” utshilo uMbambo. 
Icwecwe likaSholo linentlaninge yeengoma eziziintlobo-ntlobo nangona izezokholo yaye oku ukuzathuze ngelithi umculo wakhe uwujolise kubantu bonke apho kuquka ulutsha nabadala kwakunye neentlanga ezahlukeneyo. 
“Ukuqamba iingoma ngeelwimi ezahlukenyo kuko okwenze ukuba icwecwe lam lithandwe kwizixeko ezininzi nangona mna ndingowaseMpuma-Koloni,” utshilo. 
Sithetha nje umaxhaphetshu ulungiselela iDVD azakuyishicilela ekuqaleni konyaka ozayo futhi ukwathembise abalandeli bakhe ngeengoma ezintsha azakuzicula noMbambo."	not available
health	Lala ngoxolo Wara	"INTATHELI, umhleli kwanompapashi, uWandile ‘Wara’ Fana (45), ebeluthanda uluntu oluphila ngokulingana nangobulungisa kangangokuba wade wonzakala ngethuba ekhusela amaPakistani ekuphangweni eCofimvaba, nto leyo eyamshiya enesiva ebusweni emva kokuhlatywa ngoonqevu. 
Le yindlela uHeather Nokonwaba Fana ayakuhlala emkhumbula ngayo umyeni wakhe obhubhele kwisibhedlele iLivingstone eBhayi ngenxa yeCovid-19. 
UFana, owazalelwa kwaNoGate (kuQamata) eCofimvaba, ebengumseki nomhleli wephephandaba laseCofimvaba iSkawara News, elipapasha isikakhulu ngesiXhosa, futhi ekwahlela nephephandaba elipapashwa ngokomnatha (online) iTakasele. 
UNokonwaba uthi ukubhubha kukaFana kubashiye bothuke kakhulu kunzima nokwamkela. “Ebesemtsha enamandla wokudlala indima evakalayo kweli candelo labeendaba. Usebenze nzima kakhulu kwicandelo leendaba. Kunzima ukuyicinga indlela asishiye ngayo nokwamkela.” 
UNokonwaba uthi eyona nto ebiqhuba uFana ebomini ibibubulungisa kwezentlalo. “Ubulungisa kwezentlalo ibiyeyona nto asoloko etshila ngayo. Lo nto indifikele ngoku sikhetha ibhokisi yakhe yomngcwabo, ndaqonda ukuba ibingengomntu othanda ubunewunewu nobengenothanda ukuchitha imali eninzi kwibhokisi. 
“UWara emntwini ebejonga ubuyena hayi izinto anazo ezifana neemoto ezintle. Nokuba ungaqhuba imoto enjani ngobuhle, ubungasokuze utshintshe indlela akujonga ngayo njengomntu. Ebendithanda kakhulu, futhi nam ndakuhlala ndimthanda. Besingabahlobo bokwenene.” 
Ebekuthanda kakhulu ukufunda, eyithanda inkcubeko yakhe, utshilo uNokonwaba. “Andiqondi abantu abaninzi ukuba bayayazi ukuba kwiBA (Bachelor of Arts) yakhe wayekhokela ngesiNgesi. Ebeyingqiqi futhi ekholelwa kwizimvo [zikaKarl Marx], elikomanisi ngokwentliziyo kwaye engelogwala ngokwezopolitiko.” 
UNokonwaba uthi ngenxa yokuthanda umsebenzi wakhe, uFana ebede abeke ubomi bakhe emngciphekweni. 
“Sele esuka kudliswa ngebali awayelibhalile apho wade wayokulala esibhedlele. Ebeyindoda elikroti. Ngenye imini kwivenkile yamaPakistani eCofimvaba yayiphangwa, uWara wavela wabaxelela ukuba ‘yheyi nina makwedini ndiyanazi, ndiza kunixela koomama benu’. Bakhupha imela bamleqa uWara, bamhlaba. Babeza kumbulala kodwa ngenxa yomntakwabo, bamhlaba ebusweni [kwicala lasekunene].” 
UVuyisile Bovu, owayesebenzela iSkawara News, uthe: “UWara ndisebenze naye kwiphephandaba lakhe iSkawara News ukusukela ngonyaka ka2011. Ndandingumntu onomdla ekuvakaliseni iindaba kodwa ndingekawuqeqeshelwa lo msebenzi wokubhala, kwathi ngokumane ndisiya kwii-ofisi zabo ndibaxelela ngezinto ezenzekayo, uWara wandinika ithuba lokuba mandibhale ngokwam.” 
“Ndafundiswa ukubhala iindaba ekhompyutheni nokuthabatha imifanekiso nguWara lo. Wandiqala phantsi uWara wandiqeqesha wandenza ndayintatheli yeSkawara News. Ndisebenzile naye kuyo yonke imingxili yopapasho ebeyenza efana neTakasele noBuso Bethu. 
“Ndigqibele ukuthetha naye ngeCawe (07 kweyeSilimela) apho bendimbalisela ngokungeja (umntu endiza kumtshata) kwam, nalapho waye wandixelela ukuba uyagula, wachaza ukuba uneCovid-19. Ndamthandazisa emva kokuba endixelele. Ndothukile kakhulu ukuva ukuba akasekho. 
“Ibiyindoda emadodeni le, eqinisekisa ukuba iCofimvaba neChris Hani [iphela] ziyaphuhla futhi abantu banikwa ithuba lokuvakalisa izimvo zabo,” utshilo uBovu. 
ULomelele Fana, ongubhuti kuFana, uthe: “Sakumkhumbula ngothando noburharha kwanomntu obenomqolo. Ebenganyolukelanga nto angenayo uWara, into ayithatha kutata osizalayo. Sakumkhumbula nangokuthanda ukupheka, into awayincanca kumama ke leyo.” 
Omnye ubhuti kaFana, uCamagu Fana, yena uthe: “Undithandile, ebendisondeza kuzo zonke izinto zakhe ebezenza. Ebengumama engutata kum. Izinto andenzele zona zingaphaya kokuqonda. Bendikhala kuye xa ndifuna into, hayi ngokwemali kodwa ngamazwi omelezayo.” 
UFana uza kufihlelwa KwaNogeyithi ngeCawe (20 kweyeSilimela). Inkonzo yakhe yesikhumbuzo iza kubanjwa namhlanje (Lwesine) ngobuxhakaxhaka bomnatha. UFana ushiya ngasemva unkosikazi wakhe uHeather Nokonwaba Fana nabantwana bakhe uNobulali [Lali] kwakunye noKhaya."	not available
sports	Usenethemba uEric Tinkler noxa isokola iCape Town City yakhe	"Umqeqeshi weCape Town City, uEric Tinkler, usenethemba lokuba izinto ziza kuphucuka eqeleni lakhe nakubeni litsala nzima kule sizini entsha. Oku ukuthethe emva kokuba iCape Town City ibambene ngeqanda neMaritzburg United emdlalweni weDStv Premiership obubanjelwe e-Athlone Stadium ebusuku ngoLwesibini wale veki. Ibilityeli lesine iCape Town City igqiba umdlalo ngaphandle kokufumana amanqaku amathathu. Emdlalweni wokuvula isizini entsha, iCity yabethwa ngo’2-0 yiMamelodi Sundowns. Emva koko yabethwa yiSwallows ngo’3-2 phambi kokubethwa ngaMaZulu ngo’2-1 kwiveki ephelileyo. Nakubeni ukungaphumeleli imidlalo iyeyona ngxaki kwiCape Town City – kodwa kukho nokuvuza kwamagowuli nako okuxhalabisayo. 
Ukungabethwa kumvuyisile uTinkler, ngakumbi ukungafakwa kwegowuli okanye amagowuli eqeleni lakhe okokuqala emdlalweni weDStv Premiership kule sizini. “Ukungafakwa kwegowuli kuthi yeyona nto ebalulekileyo esihamba nayo emva kwalo mdlalo. Yinto esikhathaza kakhulu,” utshilo uTinkler, oncede iCape Town City eza kudlala iCAF Champions League emva kokuvala isizini egqithileyo kwindawo yesibini. “Kuyo yonke imidlalo esiyidlalileyo, sithi ababebephe umdlalo nabadala amathuba okufaka amagowuli. Nakulo umdlalo bekungekho mahluko ngaphandle kokuba singakwazanga ufaka ibhola emnatheni. Njengoko senditshilo, sikwazile ukugqiba umdlalo kungafakwanga gowuli kuthi. 
“Ibalulekile kuthi lo nto. Ukubethwa imidlalo emithathu ilandelelana kusiphazamisile ezingqondweni. Siyalithatha inqaku elinye esilifumana,” utshilo uTinkler. UHugo Marquez wase-Angola, obengunozinti oqaqambileyo kwisizini egqithileyo, ucele ukukhululwa yiCity emva kokungaqhubi kakuhle emidlalweni egqithileyo. “Izinto ziza kuguquka ngoba asidlali umdlalo ombi konke konke ebaleni. Okwethu kukuqhubela phambili nomsebenzi wethu singaphazanyiswa zizinto ezithethwa ngaphandle enkampini yethu,” uvale ngaloo mazwi uTinkler. Emdlalweni olandelayo, iCity yamkela iStellenbosch esiyingozi kakhulu eCape Town Stadium ngorhatya ngoMgqibelo. 
Imidlalo yeDStv: 
Lwesihlanu: Swallows vs AmaZulu @Dobsonville Stadium, 19:30 
Mgqibelo: Sekhukhune United vs Mamelodi Sundowns @Peter Mokaba Stadium, 15:00; Golden Arrows vs TS Galaxy @Princess Magogo Stadium, 15:00; Cape Town City vs Stellenbosch @Cape Town Stadium, 17:30; Maritburg United vs Chippa United @Harry Gwala Stadium, 20:00; Kaizer Chiefs vs Richards Bay @Moses Mabhida Stadium, 20:00 
Cawe: Royal AM vs Marumo Gallants @Chatsworth Stadium, 15:00; SuperSport United vs Orlando Pirates @Lucas Moripe Stadium, 17:30"	not available
business	Liyonyuka ixabiso lamafutha ngomso	"Ixabiso lepetroli lizakonyuka nge-52 yeesenti ilitha, ngelixa idizili yona izakuntinga iyokuma kwi-76 yeesenti ngoLwesithathu, oku kudizwe lisebe lezamandla izolo.  
Eli sebe lithi, oku kubangelwe kukonyuka kweemveliso zamafutha kwiimarike zamazwe nobuthathaka kwingqekembe yerandi xa ithelekiswa nedola.  
Longeze ngelithi, ukuxhuma okukhulu kwixabiso lediesel kubangelwe ziimfuno eziliqela, nalapho abahlalutyi belindele imarike yedizili ibe nokuqina kwiinyanga ezimbalwa ezizayo.  
Ixabiso leparafini lizakuxhuma ngama-83 eesenti ilitha ngoLwesithathu, kuquka nelo lerhasi yohlobo lwepetrolium elizakonyuka nge-98 yeesenti ikhilogram."	not available
sports	‘Ndiza kuwuphumelela umlo ngoMgqibelo’	"Uqinisekile ukuba kuza kuphakama esakhe isandla emva komlo uYanga Sigqibo. 
 OkaSigqibo uza kukhusela intshinga yakhe yeWBO Intercontinental xa edibana noJoseph Ambo wasePhilipines emlweni wetumente yokubhiyozela ubomi bongasekhoyo uTat’uRholihlahla Mandela ngempelaveki.  
“Ndimbukele kakhulu kuYoutube. Akayiyo imbethimanqindi esebenzisa amandla kakhulu. Ndiqinisekile ukuba ndiza kuwuphumelela umlo ngoMgqibelo,” utshilo uSigqibo ocele abalandeli okokuba bayokubukela amanqindi ngempelaveki. 
Omnye umlo ophambili kwitumente yangoMgqibelo eququzelelwa yiXaba Promotions neZbashy Promotions, uphakathi kukaGideon Buthelezi noAdrien Jemenez waseMexico abaza kube bejijisana ngentshinga yeIBO esichengeni.  
UNkosinathi Joyi uza kuvavanyana noSiphamandla Baleni emlweni weWBO Global, kudidi lweJunior Fly.  
UJackson Chauke uza kukhusela intshinga yakhe yoMzantsi Afrika yodidi lweMpukane kuSihle Jelwana.  
Yonke imijikelo yemilo ilishumi elinambini. Kodwa itumente eza kube iseInternational Convention Centre iza kuquka neminye imilo emibini. Imilo iza kuqala ngentsimbi yesixhenxe ngokuhlwa. 
NgeCawe iRumble Africa Promotions iza neyayo ingxikela yamanqindi ngentsimbi yesibini eOrient Theatre.  
Kumlo ophambili uLudumo Lamati uza kujijisana ngentshinga yeIBF Intercontinental noRichie Callunsay Mepranum waseMexico.  
UXolisa Magusha uza kukhusela intshinga yakhe yoMzantsi Afrika yodidi lwengcongolo kuSiyakholwa Khuse.  
Umlo oza kohlula abalandeli baseMonti kubini, uphakathi kukaSive Nontshinga waseBiko Village noSiyabonga Siyo waseZiphunzane.  
Omabini la magatyana aza kukruthakruthana ngentshinga yeIBF Intercontinental kudidi lweJunior flyweight.  
Yonke le milo iza kuthatha imijikelo elishumi elinambini. Kwimilo yentshinga yeABU, uLuyanda Ntwanambi ungquzulana noFikile Mlonyeni.  
Ngelixa uMicheal Mokoena evavanyana noPhumelele Sobahle emlweni oza kuba nemijikelo elishumi."	not available
politics	Lizakungcwatyelwa eTsomo igosa likarhulumente elidutyulwe eMonti	"SELE ubhengeziwe umhla wokungcwatywa kwegosa eliphezulu kwisebe lophuhliso loluntu eMpuma Koloni, elibhubhe emva kokudutyulwa kumzi walo eCambridge West eMonti ngoLwesithathu. 
 
USakhekile Ndudula (52), obesebenza njengengqonyela yabasebenzi (Chief of Staff) kwi-ofisi kaMphathiswa wesebe lophuhliso loluntu uNancy Sihlwayi, udutyulwe malunga nentsimbi yesixhenxe kusasa ngoLwesithathu. 
 
Isithethi samapolisa uKapteni Mluleki Mbi uthi lo kaNdudula ebehleli nenkosikazi yakhe ngethuba efumana elishwangusha. “Udutyulwe isikakhulu kumzimba ongentla izihlandlo ezisibhozo. Abarhanelwa abakhange bathathe kwanto, nemoto bayishiye apho babaleka,” utshilo uMbi. Ukwathe amapolisa asekhondweni lokubamba abarhanelwa. 
  
Usihlalo weDA eMpuma Koloni uVeliswa Mvenya udlulise amazwi ovelwano kusapho nabahlobo bakaNdudula. “USakhekile ndiye ndafumana ukumazi ngethuba ndililungu lekomiti yesebe lophuhliso loluntu kwiNdlu yoWiso-Mthetho (eBhisho). Ebengumntu olulutho kakhulu esebeni,” kutsho uMvenya. 
 
Inkonzo yesikhumbuzo kaNdudula izakubanjelwa eBhisho Youth Care Centre ngoLwesibini umhla wamashumi amabini, ze umngcwabo ubekwilali iSgubudwini eTsomo ngoMgqibelo umhla wamashumi amabini anesine kule nyanga."	not available
sports	Amazulu FC abethwe ahamba kancinci yiPirates emdlalweni wePSL!	"AmaZulu FC abethwe ahamba kancinci yi-Orlando Pirates ebivuke inj’ebomvu. EZimnyama zivuthulule Usuthu ngamagowuli amane kwelinye (4-1) emdlalweni we-Absa Premier Soccer League obumhle ngeyona ndlela imangalisayo e-Orlando Stadium ebusuku namhlanje. IPirates inyukele kwindayo yesibini, itsiba ngaphaya kweMamelodi Sundowns edlale ntanganye ngegowuli elinye neBidvest Wits emdlalweni obunamhlanje. Usuthu liqale latsazisa igazi ngegowuli elifakwe nguJabulani Ncobeni emva kokufumana ibhola entle kuMichael Morton kanti lizinqikela ilitye elineembovane. Emva koko abadlali bePirates batshawuze okwemibane ebaleni bekhangela indlela yokufumana igowuli. Amagowuli weBucs afakwe nguKudakwashe Mahachi, uLuvuyo Memela, uJustin Shonga noBen Motswari. 
AmaZulu FC awuqale kakuhle umdlalo, neenzawo zawo ziye zanemiphumela emihle ngethuba efumana igowuli kuqala emdlalweni. Izinto zonakele yakufumana igowuli lokulinganisa iPirates. UThembinkosi Lorch, uMeme noVincent Pule bebehlasela macala onke futhi iibhola zabo ziyingozi. Abadlali baMaZulu emva abakwazanga ukumelana nabadlali bePirates ababalekayo. UMusa Nyatama noXola Mlambo baqinisekise ukuba iifolosi zifumana iibhola ezintle emdlalweni. Akukho nto ingako enokubaliswa ngaMaZulu kwisigaba sesibini ngoba umdlalo wawo ubungahlangananga futhi noNtuli, ifolosi yawo, idlale into engacacanga. 
  
Orlando Pirates: Sandilands, Ndengane, Munetsi, Maela, Motshwari, Nyatama, Memela, Pule, Mahachi, Lorch, Shonga. 
Amalalela: Mpontshane, Mbekile, Marcelo, Mlambo, Makola, Mulenga, Gabuza. 
AmaZulu FC: Mbatha, M.Gumede, Sikhakhane, P.Gumede, Nyongo, Morton, Chawapihwa, Vilakazi, Sithebe, Ncobeni, Ntuli. 
Amalalela: Josephs, Van Heerden, Darpoh, Maduna, Ramphela, Ntsundwana."	not available
sports	UTemba Bavuma ufumana ithuba lokuphuthuma umdlalo wakhe	"Umqeqeshi weqela lesizwe leqakamba, uMark Boucher, uthi uKapeni wakhe uTemba Bavuma uza kunikwa ithuba lokuphuthuma umdlalo wakhe phambi kokuqala kweT20 World Cup. OkaBavuma ube sisigculelo zezigxeko zabalandeli beqakamba eMzantsi Afrika ngenxa yokungakwazi kwakhe ukwenza imitsi ebonakalayo emidlalweni yeqela lesizwe. Ukuthethe oku uBoucher emva kokuba iqela lesizwe loMzantsi Afrika livuthululwe yi-India ngo’2-1 emidlalweni yovavanyo esongwe ekuqaleni kwale veki. Emidlalweni yale veki ebiphakathi koMzantsi Afrika namaNdiya, uBavuma khange afakwe – kodwa uBoucher uthi bekungenxa yokugula, hayi kuba indlela adlale ngayo emidlalweni yakutshanje. 
“UTemba uyafuna ukudlala ukuze azame ukuphucula indlela adlala ngayo. Ibe lilishwa nje eye wahlaselwa yingulo emenze waphoswa yimidlalo yosuku olunye egqithileyo. Ndicinga ukuba lixesha elifanelekileyo lokubuyisela umdlalo wakhe kwimo yesiqhelo,” utshilo uBoucher osele ebeke phantsi njengomqeqeshi weProteas. Ukusukela oko ethe wanikwa isikhundla, uBavuma akakwazanga ukwenza umsebenzi oncomekayo kwimidlalo yeT20 – kodwa kwabanye, ibe lithuba lokumemelela ukususwa kwakhe njengoKapteni weqela lesizwe. 
UMzantsi Afrika uza kuyinikela umva i-India usinge kwelase-Australia – apho uza kudlala khona imidlalo emibini yokucweya phambi kwetumente yehlabathi. “Imeko zemidlalo esiya kuyo iza kumvumela noko uBavuma. Siza kuzama ukumxhasa ukuze afumane indlela yakhe yokudlala aziwa ngayo. NguKapteni wethu uBavuma. Kufuneka anikwe inkxaso yonke ayifaneleyo,” uvale ngaloo mazwi uBoucher. Noxa kukho ingxolo eyenziwa ngabantu abathile emdlalweni weqakamba – kodwa kulindeleke ukuba uBavuma alikhokele iqela xa lisiya emidlalweni yetumente yehlabathi kulo nyaka."	not available
entertainment	Isolezwe Gig Guide no-Agent Lungaz	"Lwesihlanu, Tshazimpuzi 29 
*  Wise Guys (Vincent)  
Djs: Palture  Pablo Da don  Charlie Deepstar  Furaz.  
*   Buccaneers Pub & Grill (Beach Front)  
Djs:  Tira  Ligwa  Blomzit  Yoba Unltd  Mjazz  Lady Avee..  
*   Ground X & Ex Africa Music Lounge  
Djs: Pandora  Pantsula  Palture  Tzone  Bouga  Blackman  Chriss  Charlie Deepstar..  
*   Bar Kulcha Lounge  
Djs: Cooper  Ngcoza  Mbo  Sizzle (Hip Hop) 
*  OhBrigado Champaigne & Cigar bar  
Djs:  Tony H  AgentLungaz  Rhett..  
*   Mdantsane Lounge >> Kasi2 Kasi Tour Bhar (DBN) C’ro  Mpira  Kam  Rezler  Lv  Deep Azzee.. 
*  Black Spade Entertainment Lounge 
Djs: Anga Azz  StixxLiquidSoul..  
 *   Kwa Jeff Place N.U 3 (Mdantsane)  
Djs: Yastin  Khanyisa  Onke  Dumsa  Sbee  Lentor..  
*   So What Lounge (Umtata)>>>> Qgom Invasion Party  
Djs: Funkyola  lazz  Element Boyz  Blaqvision  Milla  HaywenaEyes  Jovisto  Angisto  Myloe  Pk  Devine soul  Dibbz..  
Mgqibelo, Tshazimpuzi 30 
*   BlackSpade Lounge  
Djs: Ligwa  Sugar  Angazz  Zeeman\Cue  Young Reezy  Pablo Da Don..  
*   EMonti Urban Jazz & Gospel (Buffalo Park Stadium)  
Artist: Rebecca Malope  Siphokazi  Hotstix mabuse  The soil  Khanyisa  Micasa  Veliswa Skeyi  Zahara  Big Nuz  Bethusile  Monea..  
*   Kwa Jeff Place N.U 3 (Mdantsane)  
Djs: LoloVandal  Onke  Sbham   Lentor   Dumza  Khanyisa…  
*   Good Times (Old Sikiza) >>>> Sneaker Swag  
Djs: Sugar   Ligwa   Yoba Unltd   Welo   Native Bands   Young Reezy  Mjazz  Athie..  
*   Vux wine  & Dine (Zwelitsha)  
Djs: Sbuda  Zenzo  Lady Phoenix  Ligwa..  
*   Yolo Lounge (Queenstown) Presents Divaz Lady Mpumie  Misser Housefanatic  Nhunhuza  Christy..  
*   Balliza (Port Elizabeth)  
Djs: House Native  Illuminate Djs  Mleister  Piccasso  Breakfast..  
Makhuras Place (Stutterheim)  
Djs: Teeba\ Luks  Akhona Excellent..  
*  #041 Shisanyama (Old Mans, PE)  
Djs: Lag  Athie  Lusiman  Distructionboyz  Mlengi  Pk Mabala  Mapopo.com..  
 Cawa, Canzibe 01 
*   Mans Buy & Braai Mdantsane ..No Chill Sundays..with UELD..  
Djs: Dede  Dumza  DeepWorx  Ganyaza  Rebel Rizz  
*   Oh Mi Bistro Lounge >>>> Deep London Sundays… 
Djs: Le vinny  Guest ..Pandora  
*  Mthombos Place (N.*  7)  
Djs: Deep Azee  Blomzit avenue  Skara..  
*   Chief Ngqoko’s Place (P.E)   
Djs: Rocco(France) Ayaz Mvp.."	not available
sports	UGabadinho Mhango unamazwi ambalwa awabhekisa kwiKaizer Chiefs	"Ifolosi ehamba phambili ngokufaka amagowuli kwi-Absa Premiership, uGabadinho Mhango, ithi ayinalo nelincinci ixhala njengokuba iqela layo liza kuqibisana neKaizer Chiefs emdlalweni onzima ngempelaveki. UMhango ukuthethe oku kwinkqubo yezemidlalo yesikhululo sosasazo sikaSABC esizinze eGoli, iSAFM. Emalanga ngecala emva kwentsimbi yesithathu ngoMgqibelo, i-Orlando Pirates iza kwamkela iChiefs ephantsi koxinizelelo kowona mdlalo omkhulu kule sizini eFNB Stadium ekulindeleke igcwale ime ngeembambo. Amatikiti akumawaka akumashumi alithoba athengiswa aphela kwisithuba seeveki ezimbini ezidlulileyo. UMhango ngoyena mdlali ohamba phambili emva kokufaka amagowuli alishumi alinane emidlalweni engamashumi amabini ananye edlalwe yiPirates kule sizini ka-2019/20. Kulindeleke ibe nguye umdlali ethembele kuye iPirates emdlalweni ongoMgqibelo ngenxa yendlela adlala kakuhle ngayo. 
“Andinanto endiyoyikayo kwiKaizer Chiefs ngoba kuza kube kudlalwa ebaleni. Into ebalulekileyo kuthi siliqela, kufuneka silwele igama lethu nabalandeli bethu. Asikwazi ukuthetha kakhulu ngokunokwenziwa yiChiefs. Kufuneka sigxile kakhulu kwizinto esinokuzenza thina (siyiPirates) sonwabele nomdlalo. Siya emdlalweni sizithembile ngoba siliqela elidlala kakuhle. Andazi kwenzeka ntoni kwamanye amaqela; into endiyaziyo kukuba sonwabile futhi siwujonge ngamehlo abomvu umdlalo wangoMgqibelo,” utshilo uMhango ethetha kwiSAFM. Nangona abaqeqeshi bePirates bengafuni nokuva xa kusithiwa iqela labo linalo ithuba lokulwela indebe – kodwa impumelelo ingavuselela ithemba labo lokulwela indebe ye-Absa Premiership. Ezimnyama zithe ngcu kwindawo yesithathu emva kokuqokelela amashumi amathathu anethoba amanqaku – yona iChiefs ihleli phezulu kwiPSL."	not available
entertainment	UMenzi kwindima yakhe entsha kwiSibaya!	"NANJENGOKO sasele sikubhengezile ukuba , kukho uluhlu olutsha lwabadlali abatsha abagaleleka kumdlalo iSibaya, ngoku singakungqina ngokwenene ukuba uMenzi Ngubane uphakathi kolo luhlu lutsha.  
UNgubane uzakudlala indima kaJudas Ngwenya, ongumphathi owoyikwayo nokhohlakeleyo weeteksi nosuka kwaMashu.  
UJudas sisigwili kwaye unamandla, kunjalonje usebenze nzima ukuze afikelele kwindawo akuyo ngoku. Wazakhela ishishini lakhe engenanto esandleni, kwaye kungoku nje uzakhela imanyano noSamson Ndlovu.  
Ugwayimbo olubi lweeteksi luzakukhokelela uSamson ukuba ayokufuna uncedo kuJudas, nto leyo izakudala ingxushu-ngxushu nabakwa- Zungu.  
UJudas ugaleleka nenkosikazi yakhe enomtsalane Kunene, uBeauty Ngwenya, odlalwa nguThuli Thabethe (owaziwa kwimidlalo efana noCity Ses’la, iNkaba, The Mayor). Yintombazana yaseRhawutini, nobonakala eyintloko kwishishini leeteksi, kwaye ekwajonge neemali zomyeni wakhe. Esi sibini (uJudas noBeauty) sithandana ngokwenene.  
Banabantwana ababini esibona befika nabo kulo mdlalo: unyana onobundlongo-ndlongo, kodwa ohloniphayo uQaphela (odlalwa ngu-Abdul Khoza) nentombazana ethandekayo, nethandwa nguyise uNtombizama (odlalwa nguLinda Mtoba). Ingaba le mbumba noSamson izakuthetha ntoni kwaba- kwaZungu?. 
simphiwe.freddie@inl.co.za"	not available
entertainment	Bakhalazela uRweqana abaphulaphuli	"Bayakhala abaphulaphuli boMhlobo Wenene ngendlela abaphethwe ngayo ngumsasazi oligqala lela ziko, uMfundisi Nomathamsanqa Rweqana kwinkqubo yakhe engena ngoqhiza ngeentsuku zeveki.   
URweqana wenza inkqubo ethi “Ndingu Yehova, iGqirha lakho”. Kule nkqubo kulapho lo msasazi afumana khona iingxaki zabantu abafuna uncedo.  
Lo msasazi wodumo utyholwa ngokuba ukrwada kakhulu xa ethetha nabaphulaphuli beli ziko besondeza iingxaki zabo ngeenjongo zokufumana amacebo. 
Umphulaphuli wale nkqubo uNtsikilelo Blouw ubhale kuFacebook kutshanje esithi: “Hayi ndicela ukubuza lo mama uRweqana xa esithi umntu uthetha ‘uvobe’ akamthuki okanye ndim lo ungqwabalala ngakuye?” 
 Emva kwalo mbhalo, abaphulaphuli baye baveza izimvo zabo ngalo mfundisi. Intsusa kukuba kukho sisi othile onengxaki otsalele umnxeba kwinkqubo kaRweqana.  
Emva kwalo mnxeba, uRweqana ubuze lo sisi ukuba uyile na ekliniki. Uthe xa esithi lo sisi akayanga ekliniki, uRweqana wathi lo sisi uthetha “uvobe”.   
Nazi izimvo zabaphulaphuli boMhlobo Wenene FM kuFacebook 
Nkosibonile Challot: “Hayi kwayena ukrwada la mama uba niyamqaphela.” 
Vuyokazi Leletu Sigqikini: “Bekutheni kanti ebenzeni loo sisi, ingxaki ndothuka sekufona lo tata ebethetha ngeemoto zakhe?” 
Ntsikelelo Blouw: Ndiyamqaphela indlela le athetha ngayo ayindixolisi tu lo mama. Vuvu uyabuza umama Rweqana ukuba uyile na eclinic, lo sisi yena athi hayi wathi sukuthetha uvobe.” 
Bonga Shusha Guga: “Le nto ineclinic nomthuko phakathi kawucacise Ntsikelelo kwenzekani khasive kaloku thina singabanye.” 
Thobelani Nongalo: “Hleli lo mama ekrwada kudala mna ndamqaphela. Andiyimameli kwale nkqubo yakhe, uyadikwa ngabantu.” 
Nkosinathi Tobindlala: “Uguga kakubi la mama andazi kutheni bangamsusi kuba uneemini zokuthuka abantu.” 
Serco Yakhe Yanhle: “Uyadelela kwayena la mama.” 
Khayakazi Gongqa: “Bendicinga ndim ndodwa lo omqaphelayo ukuba uyadikwa.” 
Vuyokazi Leletu Sigqikini: “Hayi ayikokuguga kukusa, nanku umakaMa-Asi sozumve ethuka bantu kodw’gugile….ngumnt’otheni yena lo ungafuni kubuliswa avele athi, thetha mama.” 
Sivenathi Somahhashi Ngwenyama: Lol uyatsho nje ukuba ixesha lincinci kwaye ke ubulisa xe engena yena uba ukhe umve xa esithi nqo nqo ndikwakho.” 
Chwaa Chwash Velem: “Andiyimameli inkqubo yakhe kuba ndiva kabuhlungu xa ephoxa abantu.” 
Akhona Sbusiso Makubalo: “Ndakhe ndamva mna ephoxa omnye umama, ndayeka ngoko ukumamela inkqubo yakhe.”  
Ukanti umanejala woMhlobo Wenene uPhumzile Mnci uthi, bayaxolisa ngesi siganeko kuba abaphulaphuli babalulekile.  
“Sixolisa kubaphulaphuli abathe bachaphazeleka kwesi siganeko, sizakwenza okwethu ukusukela ngoku ukuze sazi banzi ngale ngxaki,” uthethe watsho uMnci.  
Lo kaMnci uthi, abaphulaphuli abakhalazanga kubo, kodwa bona bazakwenza uphando bekhangela ubunzulu bengxaki.  
“Uyakukhumbula ukuba inkqubo le sithetha ngayo iqhubeka ekuseni kakhulu, ngoko ke lincinci ixesha lethu lokumamela le nkqubo, ndizakuzinika ithuba lokuba ndiphulaphule iinkqubo zakhe,” ucacise watsho uMnci. Ukuba kukho into egwenxa ngosasazo lukaRweqana bazakunyanzeleka ukuba bahlale naye phantsi ngezi zikhalazo. 
 “Abaphulaphuli abanakukhalaza ngento engekhoyo, kuthi babaluleke kakhulu ngenxa yenkxaso yabo,” utshilo uMnci. 
Ngethuba sithetha noRweqana, uthe usaxakekile waze wasinika ixesha emasimtsalele ngalo.  
Sithe xa simtsalela ngexesha ebelibekile, umnxeba wakhala wodwa.  
siyabulela.mqikela@inl.co.za"	not available
entertainment	Umfundi waseWSU uza kugweba kwiSA Radio Awards	"UMFUNDI owenza izifundo zobuNtatheli kwiYunivesithi iWalter Sisulu eMonti, uOlwethu Yamba, azange nangemini enye acinge ukuba angaze abe ngomnye wabagwebi kwiimbasa ezinkulu zikanomathotholo, iSA Radio Awards. 
Kulo nyaka, uYamba, uza kube ephakathi kweejaji ezihluza oonomathotholo nabasasazi abatshatsheleyo kusasazo loMzantsi Afrika, kodwa oku akukakholeleki kuYamba. 
Eli tyendyana laseMsobomvu, eGcuwa, lixelele I’solezwe lesiXhosa ukuba liziva liwongekile. 
“Azange ndayicinga ukuba ingenzeka kumntu ofana nam, okhule engabonelwa ntweni nokhule amaphupha akhe ehlekwa xa ebalisa ngawo,” kutsho uYamba. 
Okwenza uYamba onwabe kukuba uza kube esebenza ngosasazo, ikhono alithanda kunene. 
Wayekhe wangumsasazi wenkqubo yangentlazana eLukhanji FM, nesisikhululo sokuhlala kuKomani, awaye wasishiya emva kweminyaka emibini kuba efuna ukuya kufunda banzi ngosasazo. 
“Ndagqiba kwelokubuyela esikolweni ngoba ndandifuna ukwazi ngcono kwaye ndandise ulwazi lwam ngezosasazo,” kuphawula uYamba. 
UYamba, oneSatifikethi sezoSasazo [Certificate in Broadcasting] uthi ukhule ebawela ukufana noDJ Luks Gidane woMhlobo Wenene ngethuba esabhexesha inkqubo ethi International Top Thirty [ITT]. 
“Bendimamela yena, ingoyena msasazi usenyongweni kum.  Nguye owandenza ndanqwenela ukubanephupha lokuba ndingangumsasazi kunomathotholo.” 
UYamba wabonwa ngomnye wabagwebi bezi mbasa kwiqonga lezonxibelelwano, waze wamkrwecela bucala. 
Usenamaphupha akhe ngeli candelo lezolonwabo, ingakumbi unomathotholo. 
“Enyanisweni ayikho into eza kundonwabisa ingathi kukubona amaphupha am ephumelela, ndiyanqwenela ngenye imini ukuba ndisasaze, ndiqulunqe, ndiphinde ndivelise iinkqubo zeendaba zikamabonakude nezikanomathotholo. Ndiyabawela ukubangumphathi weenkqubo kwesinye isikhululo endingazi kusithi pa-ha emoyeni,” ugqibezele watsho, ehleka."	not available
entertainment	Generations: Sityhila ubuso bentombi kaJack!	"USiphesihle Cele, ngumntana oyintombi kaJack kwiGenerations. UPearl Monama, nobubuso obuphum’ ekhasini, uyagaleleka kwiGenerations ngomhla we-16 kweyeSilimela 2016.  
UPearl uzakube engena okokuqala kumabonakude, kulandela iminyaka emibini yokusebenza kwiqonga lemiboniso neefilimu.  
Ubambe isidanga seHonours awasenza kwiYunivesithi yasePitoli kwiminyaka emibini edlulileyo, waze nje emva kokuba efumene esi sidanga, wadlala indima ephambili kumboniso bhanya-bhanya obizwa Suurlemoen. Lo mboniso ungeqela labo basafikisayo abaziqalela iqela lomculo elibizwa ‘Suurlemoen’. USiphesihle ungugqirha kwiGenerations, kwaye unombulelo ngakuJack.  
Kaloku uJack, wathabathela emagxeni wakhe le ntwazana nomntakwayo ngethuba bebhujelwa nguyise. Ngoko ke ufuna ukumbulela ngendima ayidlalileyo njengotata wabo. Ingaba uSiphesihle uzakumenzela ntoni uJack?"	not available
politics	Uthi uzakuba sisicaka soluntu umanejala omtsha eAmathole	"Umanejala omtsha womasipala wesithili iAmathole, uThandekile Mnyimba, uthi uzakuba sisicaka soluntu lwalo masipala.  
Ethetha eAbbotsford eMonti kule veki, uMnyimba uthi izinto sokuze zifane nakuqala phantsi kolawulo lwakhe kulo masipala.  
UMnyimba uthi akazukudala mathuba angqesho, amathuba engqesho azakuzivelela ngokunokwawo. Eyona nto azakuqala ngayo kukujonga ukuba uqoqosho luzakukhula njani eAmathole.  
Lo manejala ukudize oku ngoLwesibini, eAbbortsford eMonti, ngethuba ezazisa koonondaba bephondo njengoko esemtsha kwisihlalo sakhe kulo masipala.  
“Eyona nto ibalulekileyo xa ndihamba emva kweminyaka emihlanu endizakuyichitha apha, ndifuna kube kukho umahluko, utshintsho kwakunye nozinzo kwezemali. Ndifuna sisebenzele uzinzo hayi inzuzo, asingoosomashishini singumasipala. “Siza kuphuhlisa iAmathole kuqoqosho ngokuthi sigxile pha kuvimba wezendalo, iAmathole inamanxweme aliqela esizakuthi sisebenzise wona. Sinomceli-mngeni wamanzi anqongopheleyo kube kukho iingxangxasi ezihamba nje,  oko sakuthi sikubonele icebo,” uvale ngelo uMnyimba. 
 UMnyimba unamava aphangaleleyo kulawulo loomasipala ingakumbi abo basekuhlaleni, uphuma kwisitulo sokuba ngumanejala kamasipala iKwezi kwakunye neNgqushwa. Uthwele izidanga eziliqela kwimfundo enomsila, apho kuzo kuquka nesidanga solawulo lophuhliso koomasipala. Usodolophu womasipala, uNomfusi Winnie Nxawe, uthe abathandabuzi kuMnyimba kuba uzakuthi awuthathe lo masipala awubeke kwelinye izinga elingcono. Kungoko bemamkela ngezandla ezishushu.  
UMnyimba kwintetho yakhe uwuchaphazele nomba weengxaki zezindlu zangasese ezazikhe zabangundaba-mlonyeni, esithi ziyaqwalaselwa kuba okubalulekileyo kukuba abantu babuyiselwe isidima sabo xa besiya ngasese. Kwindibano le bekukho nebhunga lonke lomasipala weAmathole.  
I-Amathole ithwele oomasipala basekuhlaleni abalishumi kweli phondo."	not available
sports	Baxakekiswe yiCBL Cup ne-Olimpiki abeChiefs	"Abadlali abaphambili kwiKaizer Chiefs nakwibhola yoMzantsi Afrika nje ngokubanzi, * -Itumeleng Khune nogxa wakhe * -Eric Mathoho, bazakuthi bathathe inxaxheba kumdlalo ojongwe ngamahlo abomvu ngabalandeli phambi kokuba baye kwiqela lesizwe elizakudlala kwi-Olimpiki zalo nyaka eRio De Janeiro kwinyanga ezayo.  
UKhune noMathoho bathe banethamsanqa lokuqukwa kwiqela lika-Owen Da Gama njengabadlali ekuphela kwabo abangaphaya kwamashumi amabini anesithathu eminyaka. Ngaphambili ingqonyela yeSAFA, uDennis Mumble, ithe eyona nto ibalulekileyo zii-Olimpiki, kodwa iChiefs ithi abadlali bazakudlala kwiCarling Black Label ekupheleni kwale nyanga. “Sesizenzile izicwangciso nomqeqeshi weSA Under-23, uDa Gama.  Abadlali bethu bakuya enkampini ye-Olimpiki emva komdlalo weCarling Black Label,” utshilo uBobby Motaung kwingxelo ekhutshwe yiChiefs. “Kufuneka silixhase iqela lesizwe, kodwa kufuneka siwahloniphe amaqumrhu axhasa ibhola,” utsho uBobby."	not available
politics	Zayaphi iinkokeli zokwenyani?	"Sikhula kusithiwa ukho umahluko phakathi kwenkokeli ngokuzalwa nenkokeli ebekiweyo! Mkhulu umahluko phakathi kwenkokheli enyuswe ngamahlakani ayo ukuze ibe kulawulo nakwisikhundla sokuphatha, xa ithelekiswa naleyo inegazi lobunkokheli elityhutyha kwimithambo yomzimba wayo.  
Ibonakala gca, okomva webhokhwe inyuka iqhina inkokeli ekuphilayo ukukhokela abantu, naleyo ikhokela kuba igxeleshe inzuzo nokuziphilisa, endaweni yokuphilisa abo bantu ibakhokelayo. Inkokeli ezelweyo yileyo ikholose ngokuhamba nabo ibakhokeleyo, ingabashiyi ngasemva.  
Inkokeli yegazi yileyo imaziyo umntu ngaphezu kokuba izazi yona buqu. Inkokeli yomgquba yileyo ibeka iimfuno nezidingo zomhlambi wayo kuqala, ukuze igqibele ngezayo.  
Inkokeli yomthonyama nenegazi lokuzalwa yileyo ingasongi zandla mhla lwakhala lwangqukruleka uhlanga lwayo, kuba yona ilila kunye nabo, ibe igxeleshe isisombululo kwintsinda-badala yabantu bayo, ikhaliphile, inesisa nemfesane kubo bonke ngokungenamkhethe, ayoyiki ngokoyikiswa, ifa apho isizwe sayo sifa khona!  
Iikumkani zethu uNgqika, uHintsa noMhlontlo, zafela emfazweni zidwesha zakuthi! 
Kwekhu mabandla kaTshiwo, zisekho kusini na iinkokeli ezinjalo! Zisekho kusini na iinkokeli ezinokucangcatha kwindlela eyayihanjwa nguKumkani uMaqoma, Aa Jongumsobomvu!  
Inkokeli yekumkani eyayiliqhawe liseziwe, ixolele ukuya kuvalelwa kwesimnyama isisele eSiqithini, isilwela umhlaba wabantu bayo! Zisekho kusini na iiKumkani ezinokulandela ekhondweni likaMhlontlo kwelo lamaMpondo?  
Ikumkani eyajongana ngqo nemikhosi yohlanga lwasemzini, nayo isilwela ukungahluthwa komhlaba wabantu bayo, isilwela ukuzinza nokungatshatyalaliswa kwenkcubeko yamaMpondo akowayo.  
Iinqununu, iziphatha-mandla kwaneengqonyela zamaziko emfundo enomsila zingafunda lukhulu kwizakhono zezi nkokeli neekumkani ezazingamafela-ndawonye kwizizwe zazo! Iinkokeli ezazibeka izidingo zabantu bazo phambi kwezazo.  
Iinkokeli ezazinegazi lokulawula nelokukhokela, zikuphila nokukhokela abantu bazo, nazo zithenjiwe ngabantu bazo! 
Uninzi lwethu bafunde kumaziko emfundo enomsila ayesikelelwe ngokuba neenkokheli ezingamathandazwe, iinkokeli zabantu, hayi iinkokeli eziphethe abantu.  
Siyamangaliswa xa sibukele ukungalawuleki nokungasombululeki koqhankqalazo lwabafundi kumaziko abafunda kuwo. Kaloku abo baba nethamsanqa lokukhokelwa ziinkokheli zabantu, iinkokeli zokuzalwa, iinkokeli ezazimazi umfundi kwanomntu, ezazifana noNjingalwazi Jakes Gerwel kwela ziko leYunivesithi yaseNtshona Kapa (UWC), uGqirha-lwazi Franklin Sonn kwiTeknikon kaSinga-siqithi (Pentech), nesele ibizwa ngeCPUT kule mihla, kunye noNjingalwazi uSibusiso Bengu eFort Hare kwaNokholeji, abo bafundi bayazi kakuhle intsingiselo yenkokheli egqibeleleyo, neneempawu zokuba yinkokheli ngokuzalwa! 
Abafundi ababefunda kwezi Yunivesithi ngexesha lokukhokela kwaba mpondo-zihlanjiwe beenkokheli, abasebenzi ababesebenza nezinkokheli zizeka kade umsindo, abazali ababesebenzisana nezi nkokheli zazikholose ngoxolo nemvisiswano, bonke bamangalisiwe kukubona ukutshintsha kwezinto okugqubayo kumaziko amaninzi emfundo enomsila kwizwe lethu!  
Ndikhumbula mhla singabafundi sisilwela ukunganyuswa kwamaxabiso emfundo kusaphethe aba makhwekhwetha, zontathu ezi nkokeli zaziphakama kwizihlalo zobungqonyela okanye ubuSekela-Tshansila kumaziko azo zize ebafundini, zize ebantwini, zize kusabela izikhalo zabo! 
 Emva koko kusabela nokuthethana ngoxolo, kunganyuswa madolo kwaye kungaphakanyiswa makhwapha, kwakulandela isisombululo esizekwe yimvisiswano. 
Ngubani na ongawulibalayo loo mhla wembali kwelo ziko laseUWC ngomnyaka we-1993? Mhla abafundi baqalisa uqhankqalazo olwalusilwela ukunganyuswa kamaxabiso okubhalisela ukufunda, ukuthotywa kwamaxabiso okutya kwiindawo zokuhlala, besilwela ukusungulwa kweenkonzo zothutho zabo bafundi bahlala ngaphandle kwamasango eyunivesithi, kwanokuzanywa kwenkxaso-mali yokunceda abafundi abangathathi ntweni nabasuka kumakhaya ahlelelekileyo, abafundi baya kuhlala ngaphakathi kwisakhiwo sesigqeba solawulo, balikhupha latsola elokuba akukho namnye oza kugoduka kungaziwanga nezisombululo kwezo zikhalo. 
Bavela xa kulapho ubunkokeli obusulungekileyo bukabawo uJakes Gerwel. Endaweni yokuzivalela e-ofisini yakhe lo bawo, waphuma waza kuhlala nabafundi ubusuku bonke, ethetha-thethana nabo ngezi zikhalo zabo.  
Kusenjalo bafika nabanye babalawuli beziko elo laseUWC bekhatshwa ngumlawuli wasePentech ubawo uFranklin Sonn, kuba kaloku isililo sala maziko sasihlala sijongwa ngamxhelo-mnye, kungekho kubukana nakukhombana ngaminwe.  
Phakathi kwezo nkokheli ezezayo zizokuzibandakanya kwidabi labafundi, endaweni yokulwa baphikisane nabo ngoku sele bebona ukuba izikhalo zabo zezivakalayo, kwakukho neendwalutho ezifana nongasekhoyo uDullah Omar; ongasekhoyo uKader Asmal; nalowo wayesakuba nguMphathiswa wezeziMali ubawo uTrevor Manuel.  
Ngenxa yobukho bezi nkokeli, nokuxhasa kwazo idabi labafundi, elo dabi alizange likhokelele kwimpalalo-gazi, elo dabi alizange likhokelele ekonakalisweni kwezakhiwo nempahla yesikolo. 
 Ngenxa yobukho bala maqhawe, nangenxa yokumamela kwabo abafundi ababakhokeleyo, imfundo neemviwo azizange zichaphazeleke, zaqhubekeka kakuhle! 
Abaphathi bamaziko emfundo enomsila bangafunda lukhulu kwizakhono zezi nkokeli ndizikhankanyayo ngasentla apha, iinkokheli zabantu, iinkokheli ngokuzalwa!  
Kungoko namhla eli lizwe lakhululeka, ubawo uNelson Mandela wazibiza zonke ezi nkokeli, ukuze zibe kwikhabinethi yombuso wakhe! 
Makube njalo mzi kantu!"	not available
sports	Amakhosi aheshwe okomshologu yiMorocco ngenxa yeKhorona!	"Kulindeleke iCaf ixoze omnye umphini okanye inike iKaizer Chiefs amanqaku amathathu emva kokuthintelwa kwayo yiMorocco. Amakhosi, abezimisele ukuntingela emantla we-Afrika, aheshwe okomshologu ngabasemagunyeni eMorocco ngenxa yeKhorona. Ngentseni yayizolo, iChiefs ivakalise kwikhasi layo lonxibelelwano, uFacebook, ukuphamiseka kwayo kukunganikwa ngokukhawuleza iincwadi zokungena kwilizwe laseMorocco. Amakhosi kufanele aqubisane neWydad Casablanca ngokuhlwa kwangoMgqibelo emdlalweni weCaf Champions League. Onke amalungiselelo ohambo aquka nendawo yokuhlala sele enziwe kwangethuba yiChiefs. 
Ngorhatya izolo, iMorocco ukhuphe ingxelo ebhaliweyo ecacise kuyo isizathu sokungavunyelwa kweChiefs. “Singumbutho webhola waseMorocco (The Royal Moroccan Football Federation) sithumele incwadi kwikomiti yeCaf siyazisa okokuba abasemagunyeni bagqibe kwelokuba iKaizer Chiefs ingavunyelwa ingene eMorocco ngenxa yemeko yezempilo eyoyamene neKhorona,” itshilo ingxelo. Abebhola eMorocco bacele umdlalo uhlehliswe okanye ubanjelwe kwelinye ilizwe. Ukuba iCaf ayikwazi ukufumana enye indawo ngokukhawuleza, kungenzeka iChiefs inikwe amanqaku amathathu. Ngoku iChiefs ilinde umkhombandlela kwiCaf. 
Imidlalo yonke idlalwa phantsi kwemiqathango engqongqo kuba kuzanywa ukuqinisekisa okokuba akubikho losuleleko. Njengeqela isiya kwelinye ilizwe, iChiefs kufuneka ihambe ibahlole bonke abadlali bayo. Naxa ifika kwelinye ilizwe, kwenziwa olunye uvavanyo. Akukho mdlali weChiefs oneKhorona obikiweyo ukuza kuthi ga ngoku ukusukela oko kuqale isizini yeDStv Premiership nemidlalo yeCaf Champions League."	not available
entertainment	Umbumbi waseGcuwa uzenzela igama	"Xa ungumntu odalelwe ubugcisa, ubudalelwe ke nokuba unganqumama iminyaka awulibali olwathando nalantshisakalo yokuzibona sele uzoba okanye wenze into ekhawulezileyo onokuyiqingqa ngomzuzu.  
Oku kudizwa nguSimphiwe Mbunyuza (28) welali yaseMambendeni eGcuwa ongumbumbi eNtshona Koloni. UMbunyuza uthi yaqala kancinci esekumabanga aphantsi kwisikolo iCaley eGcuwa nalapho ikhondo lakhe labonwa ngutitshalakazi wakhe wesiNgesi ambhaqe ngokumane yena netshomi ezine bezoba ngexesha lokuhlohlwa kwesiNgesi.  
“Ukuphuma kwam eCaley J.S.S ndiye eMsobomvu High ndalahlekana nokuzoba. Kodwa ekhaya xa ndibuya esikolweni endaweni yokwenza umsebenzi ebesiwunikwa esikolweni ukuba sifike siwenze, mna bendiqalisa imizobo yam,” utsho uMbunyuza. Uthi uthe akufika kwiYunivesithi iWalter Sisulu eMonti waqalisa phantsi kumsebenzi wakhe awayewenza apho athi wafika wakhula ngokukhula eWSU, kuba zazininzi nezinto ababezihlohlwa kulithuba lokuba azikhethele.  
Uthi udongo olu lusetyenziswa ngamakhwenkwe esamancinci emlanjeni lulo olumbeke endaweni namhlanje. Lo kaMbunyuza thi ukusebenza ngokuzinikela kuko okumkhulisayo kumsebenzi wakhe wokuzoba. UMbunyuza uthi kunyaka wakhe wokugqibela eWSU zange agoduke wayeshiyeke kwisiStudiyo saseWSU ezenzela iivazi zakhe zokuhombisa.  
Uthi ubugcisa yinto engaphakathi emntwini iyafana nengxenye yempilo yakho uthi ngohlobo ababona ngalo bengabazobi lunomahluko kubo. Umthi eniwujonge nomntu ongengomzobi umahluko ukhona wena ubona umsebenzi yena umntu obona umthi. UMbunyaza uthi ukuqeshwa ngumntu yinto angazange wayicinga esaqala ukusebenza ngodongo. 
Uthi usebenzela kowabo egaraji nalapho athi usazama ukukhulisa nangakumbi igama lakhe kumsebenzi wakhe. “Andifuni kuqala ngokuphuma ndiyohlawula kwiiGalaxy ndisafuna ukhula ndikhulise igama lam ngokomsebenzi wam. Kamnandi apha eNtshona Koloni inkxaso iyafumaneka akunzimanga kuba baninzi abantu abasuka kumazwe angaphesheya kwaye ababuxabisileyo uubugcisa abangenayo ingxaki yokukhupha imali.”  
Kwinyanga ephelileyo uMbunyuza uhleli iveki ezine kwilizwe laseFrance eyokubonisa ngomsebenzi wakhe. Uthi ubuye encumile kuba umsebenzi wakhe ubunconywa kunjalo nje uthengwa kuba unomahluko njengoko unesingqi saseAfrika."	not available
entertainment	Omawukulindele kuZ’bondiwe omtsha!	"I-Z’bondiwe iyabuya noSeason 2 kule nyanga izayo kwaye iza nabalinganiswa abatsha abathathu.  
Kwisizini yokuqala, sibone amaqela amabini oonqevu evana amandla, iVutha Boys kunye neMambas. Sibone nabathandanayo ababini , uNtando kunye noRoxanne bephakathi kwamadabi aphazamisa uthando lwabo.  
Ngelixa inkokeli yeqela leVutha Boys, uKiller, ethe phithi-ncithi nguRoxanne, kwaye kubonakala ukuba angenza nantoni na ukumgcina esecaleni kwakhe, kuquka ukumxhwila nokumtshata.  
Sikwabone noNtando ebekela bucala iphupha lakhe lokuba ligqwetha ukuze azibandakanye neqela loonqevu, iMambas, ukuze akwazi ukusindisa isinqandamathe sakhe kuKiller.  
Lo mdlalo utsala umdla uqala apho ubuyeke khona xa usiza nesizini entsha ngoLwesibini, umhla we-10 kuCanzibe/Meyi ngo21h35 kwi-e.tv.  
UMbulelo Grootboom, uZola Nombona kunye no- Anga Makubalo bayabuya bezokudlala iindima zabo njengoKiller, uRoxanne kunye noNtando.  
Kule sizini sibona uNtando kunye noRoxanne bezama ukuvuselela ubudlelwane babo. Abahambi bodwa kule sizini intsha! Sibona ubuso obutsha bukaTango Ncetezo, uCharmaine Mtinta kunye no- Thabang Matlala njengabalinganiswa abatsha.  
Vandla-vandla ngeendima zeembuso ezintsha kulo mdlalo,  
UNomonde, odlalwa nguTango Ncetezo: Yinkosikazi yesintu kaKiller nayifihlayo. UNomonde unomnqweno wokususa uRoxanne endleleni yakhe nanjengoko emsola ngokwenza uKiller ashiye usapho lwakhe.  
UCharmaine Mtinta udlala indima yodade boNomonde, uThembi, nohlala eneengcebiso. UThembi ujonge udade wabo ngexhala, nanjengoko ezibandakanya nemigulukudu, ephela etshata nelungu leVutha Boys.  
UThembi ukhe wajamelana nobunzima nakobakhe ubomi, ngethuba eyingqongqo ebethwa ngumyeni wakhe, waze waphela emshiya. Wayenomnqweno wokufumana abantwana, kodwa waphunyelwa zizisu amatyeli aliqela. 
 Oku kusokola kwakhe inzala kwakhokelela ekubeni avule ikhaya labantwana abangenabani ukuze abanike uhoyo nothando.  
Ubuso obutsha kumabonakude uThabang Matlala nozakudlala indawo kaAndile kwiZ’bondiwe, ligatyana elineshumi elinesixhenxe leminyaka ubudala, nelihlala ezilalini nelalifudula lihlala kwelo khaya leembedlenge.  
Umninawa kaAndile one-14 leminyaka usahlala kwelo khaya labantwana, kodwa yena uAndile wakruquka waze waqhawula apho.  
UZ’bondiwe usendleleni!"	not available
sports	IProteas zibethiwe yi-Bangladesh	"IProteas iphinde yadanisa abalandeli bayo ngoLwesithathu ngethuba ibethwa yiBangladesh, ngoothinti abasithoba kumdlalo wokugqibela wemithathu yosuku olunye. Nangona iqela lalapha ekhaya liqale kakuhle kolu luhlu lwemidlalo, iBangladesh ize ngasemva yakugqiba yabetha phezulu kwabo. 
UMzantsi Afrika ubuphumele kumdlalo wokugqibela phakathi kwala maqela mabini, kuthe kanti kukugqibelisa kwabo kuba iBangladesh ibatywatyushe kuyo yomibini eye yalandela emva koku. Kokokuqala ukuba iBangladesh iphumele kuluhlu lwemidlalo emithathu kunye no-Mzantsi Afrika nakoluphi na uhlobo lokhuphiswano.  
IBangladesh iwubethe uMzantsi Afrika ngoothinti abasixhenkxe, yazakugqibela ngaba balithoba ngo-Lwesithathu. Abagibiseli beqela le-Bangladesh bazigqagqanisele iProteas, kuba liwe lonke iqela lalapha ikhaya lenze nje * -198/9.  
Ii-overs zalo mdlalo ziye zacuthwa zaba ngamashumi amane emva kokuba ubuye wanqunyanyiswa ngenxa yemvula.  
Umdlali ophume phambili kulo mdlalo uSoumya Sarkar ugqibe enemitsi engamashumi asithoba, ngelixa * -Tamin Iqbal eze neyakhe engamashumi amathandathu ananye. Ubudlelwane baba bafana benze ireckodi lekhulu namashumi amahlanu anesine, into engazange bayenza xa bedlala no-Mzantsi Afrika. 
UMzantsi Afrika kwakhona uphinde wakhetha ukuqhokra emva kokuphumelela itosi kumdlalo wesibini ilande lelana. IProteas ziphulukene nolawulo kula mdlalo wango- Lwesithathu kusekutsha, kuwe othinti abane benemitsi nje engamashumi amahlanu. 
Le nto yashiya uDavid Miller kunye no-JP Duminy nomsebenzi wokuba banyuse amangeno abo, imvula ethe yanqumamisa umdlalo yiyo ephazamise isantya sikaMiller no-Duminy. Kuba bekungona zingena emfuthweni ezi ndedeba, bebethe xhaxhe kwimitsi ngethuba kumiswa umndlalo. 
Besele kushiyeke ii-overs ezilishumi elinesixhenkxe ngethuba kuphinda kubuyelwa ebaleni kodwa ke, uMzantsi Afrika ubusele ungenawo amachule okuqhokra ashiyekileyo.  
UMiller uzamile kodwa ukutyhala kuba wenze imitsi engamashumi amane anesine kwii-bhola ezingamashumi amahlanu ananye."	not available
sports	USam uvuyisana neqela leParalympics	"ISascoc ibhengeze iqela loMzantsi Afrika labadlali abaphila nokukhubazeka abazakuya kumela isizwe kwimidlalo ye-Olimpiki eRio, kwinyanga ezayo. 
Isibhengezo saba badlali senziwe kwi-ofisi ephezulu yebhanka yakwaNedbank eRhawutini ebutsheni bale veki. Bangamashumi amane ananye abadlali abathe baziswa ebantwini jikelele.Iqela eli linabadlali abathatha inxaxheba kwiintlobo zemidlalo ezilishumi. Njengohlobo ekwenziwe ngalo kwimidlalo ye-Olimpiki ebibanjelwe eLondon, nalapho uMzantsi Afrika wawumelwe ziikhowudi ezahlukeneyo zemidlao. Kulo nyaka ikhowudi ye-Athletiki izakumelwa ngabadlali abalishumi elinethoba. 
Kuxutywe abadlali abagqwesileyo nabakwazileyo ukufumana iimbasa kwimidlalo eyahlukeneyo yehlabathi. U-Ernst van Dyk kulindeleke ukuba abuye okwesixhenxe kwimidlalo ye-athletiki yaba- khubazekileyo. Waqala ukumela uMzantsi Afrika kwimidlalo ye-Olimpiki eBarcelona ngonyaka ka1992. Uyithathile inxaxheba kwimidlalo emithathu eyahlukeneyo i-athletiki, ibhayisekile kunye nokudada. Omnye umdlali uZanele Situ yena uzakube edlala okwesihlanu kwimidlalo ye-athletiki. 
Evuyisana naba badlali umongameli weSascoc uGedeon Sam uthe: “Xa kufikelelwa kwiziphumo kwezemidlalo eMzantsi Afrika, abadlali bethu abakhubazekileyo basoloko bezibonakalisa. Andiboni mahluko kwimidlalo yaseRio sizakube sifuna ukugcina imbali eyenziwe ngamaqela ethu kwixesha elingaphambili. 
“Ithemba lethu silibeka kwaba badlali badala baxubene nolutsha ukuba babuye neembasa.”"	not available
sports	UMzantsi Afrika ubuye ngasemva wongamela iUganda ebinamandla kwesokuqala	"Nangona ubuhamba emva kwisigaba sokuqala ngegowuli elinye, uMzantsi Afrika ubuye ngamandla wayibetha iUganda emdlalweni wobuhlobo obubanjelwe e-Orlando Stadium ngorhatya lwanamhlanje. Lo ngumsebenzi omhle owenziwe liqela lesizwe elinabadlali abatsha ebeliqeqeshwa nguHelman Mkhalele. ABafana Bafana bawuqale kakuhle umdlalo – kodwa, umlilo wabo ukhawuleze waphela yawuthathela kuyo i-Uganda umdlalo. Ngomzuzu weshumi elinesixhenxe, iUganda ibhalise ebhodini ngegowuli elifakwe ngu-Ibrahim Orit – obethe uRonwen Williams ngebhola entle ebigotywe ekunene. Akukho kwanto ephucukileyo abayenzileyo aBafana Bafana kwisigaba sokuqala ngoba sonke silawulwe yi-Uganda. 
Yiyo edlale umdlalo ophucukileyo, ekhabele ezipalini nekwazileyo ukudala amathuba emdlalweni. Kwisigaba sesibini, iqela likaMkhalele lidlale umdlalo ongcono kakhulu. Ukungena kukaThabiso Kutumela no-Evidence Makgopa kwenze umahluko omkhulu. Emva kwexeshana, uMakgopa ukhulule uMzantsi Afrika obuvingcelwe kakubi yi-Uganda ngokufaka igowuli lokulinganisa. Igowuli liwufunqule uMzantsi Afrika kakhulu ngoba libuyise nokuzithemba ebadlalini abaqale ukudlala ibhola engcono. Kugqithe imizuzu embalwa, uMakgopa ufake igowuli lesibini emva kokudlalelwa ngu-Ethan Brooks ibhola emshiye uRashid Watenga ethe natya phantsi kweepali. 
UBongokuhle Hlongwane ufake igowuli lesithathu laBafana Bafana. Kodwa khange inikezele iUganda efumene igowuli lesibini emizuzwini yokugqibela emdlalweni. Alenzanga mahluko kekambe igowuli elifakwe ngu-Abu Lumala ngoba ekugqibeleni, uMzantsi Afrika uphumelele. Abadlali abatsha abanikwe ithuba elinqabileyo lokudlalela aBafana Bafana baquka uRushine De Reuck, uDenwin Farmer, uSibusiso Mabiliso, uNkosinathi Sibisi, u-Ethan Brooks, uSphelele Mkhulise, uBongokuhle Hlongwane no-Evidence Makgoba. UMzantsi Afrika uzama ukwakha iqela elitsha phambi kokuqala kwemidlalo yokuya kwiNdebe yeHlabathi eza kusingathwa lilizwe laseQatar kunyaka ozayo."	not available
sports	Faf: Lenze iimpazamo iqela, kodwa lilwile	"Ukapteni weProteas, uFaf du Plessis, uzivumile iimpazamo ezenziwe liqela lakhe emdlalweni elibethiweyo kuwo, kodwa uzingomba isifuba ngomsebenzi omhle owenziwe ngoogxa bakhe.  
UMzantsi Afrika uvuthululwe yiNgilane ngemitsi elikhulu elinamashumi asibhozo anethoba (189) emdlalweni wovavanyo obuseNewlands Stadium, eKapa.  
Iziphumo zomdlalo ogqithileyo zithetha ukuthi omabini amazwe aphumelele kabini kuchungechunge lwemidlalo yovavanyo esaya phambili.  
Amakhwenkwe oMzantsi Afrika aye emdlalweni ngoLwesibini wale veki efuna imitsi engaphaya kwamakhulu amathathu, kodwa akakwazanga ukuyifumana ngenxa yeempazamo nokukelema kwawo amaNgesi emdlalweni.  
Nangona kunjalo, uDu Plessis uya emdlalweni olandelayo enethemba emva komdlalo ophucukileyo weProteas. 
Phakathi emdlalweni, uKapteni noQuinton de Kock baphise ngoothinti ababini bonke, into enike amandla iNgilane ebizimisele kakhulu emdlalweni ewuphumeleleyo kakuhle.  
“Ukuphisa ngoothinti ababini ebaleni ebelisivumela kokona kwenze umahluko emdlalweni. Iqela lenze iimpazamo emdlalweni kodwa likwazile ukulwa kwelinye icala. Nakubeni kunjalo, ukuba ungajonga indlela ebesidlala ngayo kwisithuba senyanga ndingathi besingenalo tu ulwamvila.  
Njengeqela elinabadlali abatsha kwimidlalo yovavanyo, kodwa kukhona ukuphucuka okubonakalayo emdlalweni wethu. Yeyona nto ethe yandonwabisa leyo kwezi ntsuku zimbini zidlulileyo. Ngeke igqibelele ngokukhawuleza indlela esiqhokra ngayo kwaye neempazamo ziseza kubakho kodwa kwimidlalo yovavanyo, umntu kufuneka abenomonde zide zilunge izinto,” utshilo uDu Plessis emva komdlalo eKapa. 
Umdlalo olandelayo wovavanyo uya eBhayi ngomhla weshumi elinesithandathu. Owokugqibela uza kubanjelwa eGoli ngomhla wamashumi amabini anesine kule nyanga.  
Kulindeleke uMzantsi Afrika ulwe kube mdaka iisali ngoba uzama ukubuyisa isidima sawo emva kokukhululiswa ijezi kwakusasa kwiNdebe yeHlabathi kunyaka ophelileyo."	not available
health	Iimveku ezizalwe ngeNyibidyala eKapa	"KAPA: Ziimveku ezilikhulu elinamashumi amathandathu anesithandathu ezithe zazalwa ngomhla wokuqala kulo nyaka umtsha kumaziko ezempilo awohlukeneyo karhulumente eNtshona Koloni.  
Ezi zibothobothwana zibandakanya amashumi asibhozo anesixhenxe lamakhwenkwana, logama abangamantombazanana bengamashumi asixhenxe anesixhenxe.  
Urhulumente waseNtshona Koloni kwezempilo uqhwabele izandla abazali kwanomongokazi ngomsebenzi oncomekayo wokuzalwa kwabantwana ngomhla weNyibidyala. 
Umntwana wokuqala ulibone ilanga kwimizuzu engephi ibethile intsimbi yeshumi elinesibini, ezinzulwini zobusuku ngomhla wokuqala.  
Le mveku izelwe kwisibhedlele saseMitchells Plain inobunzima obuyi 3.5kg kwimizuzu engamashumi amabini anethoba ibethile iintsimbi yeshumi elinesibini ekuseni kwazalwa umntwana wesibini onobunzima obuyi 2.98kg kwisibhedlele sasePaarl.  
Umntwana wesithathu ubelekwe enobunzima obuyi 1.91kg kwimizuzu esibhozo phambi kokuba kubethe iintsimbi yokuqala ekuseni kwisibhedlele saseGeorge.  
Isibhedlele saseGeorge sesona siye saxakeka kwigumbi lokubelekisa nanjengoko ezinzulwini zobusuku obandulela iNyibidyala kwazalwa abantwana abangamashumi amabini; ishumi lamakhwenkwana neshumi lamantombazanana.  
Esinye sezibhedlele ebesixakekile yiKarl Bremer nanjengoko kuzelwe abantwana abangamashumi amabini; ishumi elinanye lamakhwenkwana nesithoba lamantombazanana. 
Ngomhla weNyibidyala kwazalwa amawele angamantombazana phambi kwentsimbi yesibhozo kusasa.  
Iwele elivele kuqala linobunzima obuyi 2.39kg logama elesibini esikalini belingu 2.295kg. 
 Kwisibhedlele saseMowbray kwigumbi lokubelekisa kwazalwa amawele angamakhwenkwe ngecala emva kwentsimbi yeshumi elinesibini emini kwazalwa iwele lokuqala linobunzima obuyi 2.06kg ze emva kwemizuzu emibini ibethile intsimbi yokuqala emini kwalandela elesibini linobunzima obuyi 1.860kg. 
 La mawele ashiyana ngamashusmi amathathu ananye emizuzu. 
“Ndithi huntshu kubazali abathe bafumana abantwana ngomhla wokuqala kule nyanga. Ndibanqwenelela okuhle kodwa xa bekhulisa iintsana zabo. Kwiintsuku ezilikhulu zokuqala basekwimeko ebuthathaka; bafuna uthando, banakekelwe, batye ukutya okusempilweni” utshilo uGqirha uNomaFrench Mbombo, umphathiswa wezempilo eNtshona Koloni."	not available
politics	‘Sinoonodoli booCeba eMnquma’	"Abahlali baseGcuwa banyanzelise iNkulumbuso yaseMpuma Koloni uOscar Mabuyane ukuba isele okanye ihlambe izandla ngamanzi wala ndawo ababanga ngelithi, ngaphandle kokuba enqabile, awekho sempilweni, bekwayuca ooceba babo ngelithi “bangoonodoli” abohlulwe kukusombulula ingxaki yamanzi. Abahlali bathi kunzima ukuwasela la manzi kwaye xa uhlambe ngawo aphuma intsila engaqhelekanga. 
Oku kuvele kwindibano yabahlali noMabuyane eMchubakazi eGcuwa ngoLwesibini wale veki, kulandela uqhankqalazo lwabahlali lwemfuno yamanzi noluqhube into engangeveki. 
UMabuyane ebekhatshwe nguMphathiswa weNtsebenziswano kuRhulumento uXolile Nqata, ophethe amapolisa ephondo uLieutenant General Liziwe Ntshinga, uSodolophu waseMnquma uSithembiso Ncetezo kwakunye nooceba baseMnquma. 
Kodwa abahlali abakhange bavume ukuba kuthethe mntu wumbi ngaphandle kukaMabuyane. Abahlali bakhwele bezehlela kooceba baseMnquma kuquka noosodolophu babo bebabiza “oonodoli”. Babanga ngelithi yiminyaka eliqela benengxaki yamanzi ngaphandle kokufumana uncedo kooceba bekhona. 
Ngeli thuba uMabuyane ethetha nabahlali, uNcetezo kwakunye nooceba bebehleli ezimotweni kulandela ukuhewulwa kusithiwa bangakhe bavule mlomo kule indibano. 
Sithethi nesithethi ebahlalini sitsho esidlangalaleni ngethuba benikwa ithuba lokubuza kwanokuvelisa izimvo zabo kwiNkulumbuso besithi: “Ukuba bebengooceba ababakhathalelayo abantu babo ababavotelayo ngesingekho kule ngxaki sikuyo. Asibafuni nakweyiphi indibano bakuthetha ezingcwabeni kuphela.” 
Emva kwendibano ebitshis’ ibunzi, uMabuyane ucelwe ukuba aye koovonxo (borehole) abakufuphi naseMchubakazi, besithi naye funeka akhe ahlambe izandla okanye asele ukuze azivele ngokwakhe. 
Ngenene uMabuyane uzihlambile izandla wazibonela umgangatho wamanzi aseGcuwa. 
UMabuyane ngethuba eqala ukuvula umlomo ephendula abahlali, uqale ngokucela uxolo kubahlali nangokuthatha ixesha ukuza kubo.  
Uthi oku kubalulekile kuba khange badele mvula kuba yingxaki ekudala ikhona le kwaye abanqwenela ukuba isombululeke ngokukhawuleza. 
“Sicela uxolo bantu baseGcuwa, ndiza kuphinda emva kweeveki ezintathu ndibuye ukuzokukroba ukuba kumaxa kundawoni ngale ngxaki. Sithetha nje sele luqalile ulungiso ukusuka eTsomo ukuya kwidama laseXilinxa,” utshilo uMabuyane. 
UMabuyane uthembisile ukuba iiloli zikarhulumente hayi ezethenda ziza kuqalisa eGcuwa zizise amanzi acocekileyo kwaye oko uza kuqinisekisa ukuba kuyenzeka. 
Kumba wokuba abahlali bebesithi makugxothwe uNcetezo kwakunye noSodolophu woMasipala weSithili uZibuthe Mnqwazi, uthe oko iya kuba sisigqibo sombutho weANC hayi yena. 
Kule ndibano bekukho neenjineli nalapho uMabuyane athe makhe zicacise eyona nto ingunobangela wale ngxaki kula madama, kwaye nento enokuthi ibe sisisombululo esikhawulezileyo ukuze uluntu lufumane amanzi ezindlini zalo njengaphambili. 
Le ngxaki yokungabikho kwamanzi eGcuwa ayichaphazelanga makhaya qha, ichaphazele okuninzi kuquka izikolo njengoko abantwana kuthwa abasangeni kwizindlu zangasese ngenxa yokonyanyeka kwazo.  
Okunye kuquka isibhedlele saseGcuwa nto leyo enyusa izinga lokubhubha kwabantu. Le ngxaki ikwachaphazela noosomashishini baseGcuwa njengoko kwafuduka noSAB kwakunye noChibuku eGcuwa kuba bengakwazi ukusebenza amanzi engekho. 
Abahlali bakwakhalazele imbalelwano yentlawulo yamanzi ephuma eAmathole kodwa babe bengenamanzi. Bathi obo bubuqhophololo kuba bona abasenamanzi. 
Bakwadize ukuba bekufana neMarikana ngokohlobo abathe baxhatshazwa ngalo ngamapolisa ngethuba kuqhuba olu qhankqalazo. 
Oyinkokheli yabahlali eGcuwa uSaziso Peter uthe baseza kuhlala phantsi betyise bengabahlali emva kwale ndibano yolu suku, bathathe isigqibo sokuba bakhe balubambe kancinci uqhankqalazo.  
Udize ukuba abantu bangabuyela emisebenzini. Indibano iyakuphinda ibanjwe ngabahlali ngeCawa ngentsimbi yesibini. UMabuyane uyile nasedamini wayokubona."	not available
politics	Imibutho yasekuhlaleni noxanduva kuluntu	"IMIBUTHO ezimeleyo yasekuhlaleni inoxanduva lokufundisa uluntu ngamalungelo awo.  
Usekela mphathiswa wezobulungisa uJohn Jeffery ukhuthaze le mibutho ukuba ibe likhonkco kubantu basekuhlaleni neenkonzo zabo abazizuza kurhulumente. Ukuthethe oku kwindibano yale mibutho ebibanjelwe e-ICC eMonti nebiququzelelwe ngomnye wale mibutho iHuman Rights Foundation.  
UJeffery uthe, le mibutho inamagunya okunyanzelisa amasebe karhulumente akhuphe ingxelo engeenkonzo zikarhulumente, ayithathe le ngxelo ayidlulisele eluntwini.  
“Qinisekisani ukuba urhulumente uyaphendula ngakwenzayo. Ngelinye ixesha ubona ezincwadini zikamasipala kubhalwe ukuba kwakhiwe izindlu zangasese kwindawo ethile zibe zingekho, kulapho kufanele ukuba nithathe amanyathelo,” uzekelise ngelo uJeffery.  
Abathunywa bemibutho ngemibutho ejongene neemfuno zoluntu bafumene ithuba lokuzityanda igila kusekela mphathiswa uJeffery. Omnye waba bathunywa ubalise ngesiqhelo esenzeka kummandla wakhe.  
Lo mthunywa uthe, “Kukho amaxhegwazana ashiyeke nabazukulwana kuba oonina sebengasekho, siyawathatha siwase kumantyi ngelizama ukuwancedisa afumane isibonelelo sokondla aba bantwana.  
Umantyi axelele lo mama mdala ukuba makayokhangela ootata baba bantwana apho intombi yakhe yayimithe khona, omnye mhlawumbi wayemithe eseKapa okanye eGoli, libe phofu ixhegwazana elo lingayazi noba lizakufika liqale ngaphi ukukhangela kuloGoli.”  
UJeffery uthe, inyathelo elifana nelo alikho semthethweni. “Awukwazi ukuthi oogogo mabayokhangela ooyise babazukulwana ibe intombi yakhe eyamzalela bona ingasekho. Ukuba umantyi uthetha lo nto xelelani isebe lobulungisa.”  
Ukwathe, le mibutho mayifundise uluntu ngokufanele ikwenze ukunyanzelisa amadoda angondliyo ahlawule imali yesondlo, kwakunye nokufaka isithintelo ngakwabo babahlukumezayo.  
Elinye ilungu likhale ngamalungu ebhodi ejongene nesikolo enzakuphela okufunwa yinqununu yesikolo. UJeffery uphendule ngelithi, uluntu malisebenzise amagunya alo lonyule abantu abanenkathalo.  
Ukwathe, uluntu maluseke imibutho yasekuhlaleni ezakujongana neemfuno zoluntu ngokomgaqo siseko.  
Uthe ikhona inkxasomali kwisebe lobulungisa ephuma kumazwe emanyano yaseYurophu, kwaye inceda nawuphi na umbutho ojongene neemfuno zoluntu.  
johnnie.isaac@inl.co.za"	not available
entertainment	Bayayinyemba inkqubo entsha ye-SABC 3	"IQALILE inkqubo entsha yee-Divas of Jozi ngoMvulo, kodwa ingathi ayibancumisanga abaninzi. Le nkqubo iqale ngoMvulo kwi-SABC 3 njengolunye uludwe olutsha lweenkqubo zeli jelo likamabonakude.  
UHlaudi Motsoeneng, noyingqonyela kwicandelo lemisebenzi yeSABC, kwinyanga ephelileyo, ubhengeze utshintsho kwiinkqubo zela jelo, ingakumbi iSABC 3 ngelithi, ufuna umyinge ka-80% weenkqubo ezididiyelwe ekhaya.  
Kodwa yona inkqubo iDivas of Jozi, ityatyekwe ngezigxeko, de abaninzi bathi yiFlops of Jozi. Ewe, bakhona abambalwa ababone icala elihle kule nkqubo, kodwa isininzi besiyipela njengenkcitha-xesha edala isithukuthezi. Sikuqokelelele iingcamango zabantu abazifake kwiTwitter ngale nkqubo:"	not available
sports	Abhengeziwe amagama abadlali nguShakes Mashaba	"Namhlanje umqeqeshi weqela lesizwe, uShakes Mashaba, ubhengeze amagama wabadlali abangamashumi amabini anesihlanu abazakuthi balungiselele umdlalo wokuqala kuleyo yokuzibekela indawo kwitumente yehlabathi ezakubanjelwa eRussia ngo’2018. 
Umdlalo ophakathi kweBafana Bafana neBurkina Faso ungomhla wesibhozo kwinyanga ezayo e-Ouagadougou ngentsimbi yesibhozo ebusuku ngokwexesha loMzantsi Afrika.  
Baliqela abadlali abatsha ababizwe nguMashaba abadlala apha eMzantsi Afrika nabanye abadlala kumazwe aphesheya kolwandle. UThobani Mncwango wePolokwane City no-Eleazar Rodgers weBidvest Wits ngabanye babadlali abathe banethamsanqa lokubizelwa kwiqela lesizwe.  
UMncwango yenye yeefolosi ezithembise kakhulu kwisizini yePSL edlulileyo emva kokufaka amagowuli aliqela – logama yena uRodgers engumdlali eqhubeka kakuhle ngethuba edlalela iPlatinum Stars ayishiye ekupheleni kwesizini. Umdlali siswini odlalela iKV Oostende, eBelgium, akaqukwanga kweli qela ngenxa yokwenzakala kwakhe.  
Ngomhla weshumi elinanye aBafana Bafana kulindeleke badlale umdlalo wobuhlobo nelizwe laseGhana eThekwini ngentsimbi yesixhenxe ngorhatya. 
  
 Iqela lilonke lime ngolu hlobo: 
  
Oonozinti: Jackson Mabokgwane, Itumeleng Khune, Brighton Mhlongo.  
Abadlali basemva: Ramahlwe Mphahlele, Rivaldo Coetzee, Thulani Hlatshwayo, Abbubakar Mobara, Diamond Thopola, Tebogo Langerman, Eric Mathoho, Thabo Matlaba. 
 
Abadlali siswini: Dean Furman, May Mahlangu, Thulani Serero, Oupa Manyisa, Ayanda Patosi, Keagan Dolly, Aubrey Modiba, Mpho Makola, Hlompho Kekana. 
Iifolosi: Eleazar Rodgers, Thamsanqa Gabuza, Thobani Mncwango, Sibusiso Vilakazi, Tokelo Rantie."	not available
sports	UGroom uyahamba kwiStormers	"Emva kokuba engakhange abizwe kwiSpringbok yapohela gungqu isizini ka2014, inzalelwane yaseQonce uNic Groom ubona ilixesha elifanelekileyo ukuba aqale uhambo olutsha. 
 NgoMvulo, iqela laseNtshona Koloni iStormers libhengeze ukuba uGroom uzakube elishiya ekupheleni kwale sizini, aye kuzibandakanya neqela laseNgilane iNorthampton phambi kokuba kuqale isizini ka2016/ 2017.  
Lo mdlali uneminyaka engamashumi amabini anesithandathu uzakuqala agqibezele isizini yeSuper Rugby, kwaye unethemba lokuba aphumelele enye itayitile eNtshona Koloni. Ukongeza kwiitayitile ezimbini zeCurrie Cup awaziphumelela esadlala kwiWestern Province. 
 UGroom uchithe ixesha elininzi kwiWestern Province phambi kokuba anyuselwe afakwe kwiqela labadala kwiStormers.  
Waqale wabonwa yiYunivesithi yaseKapa kwisizini yeVarsity Cup ka2011, udlale kwangalo nyaka mnye kwiStormers."	not available
sports	URigobert Song unethemba lokubetha iBrazil eyingozi	"Umqeqeshi weCameroon, uRigobert Song, unethemba lempumelelo emva kokudlala kakuhle kweqela lakhe emdlalweni ogqithileyo. ICameroon igxeleshe ukudlulela kwiTop 16 yetumente yehlabathi ebanjelwe eQatar emva kokubambana neSerbia ngo’3-3 eAl Janoub Stadium ngoLwesibini wale veki. Iqela likaSong lihlangulwe nguVincent Aboubakar ongene njengelalela kwisigaba sesibini somdlalo. Kunyanzelekile iCameroon iphumelele ngokucacileyo futhi ngamagowuli abalekayo ukuze iphephe izinto ezingayiphazamisa ngoba ikwindawo yesithathu kuGroup G okhokelwa yiBrazil eseyingene kwiTop 16 emva kokuphumelela imidlalo emibini. 
IBrazil ibethe iSerbia ngo’2-0 neSwitzerland ngo’1-0 ngokulandelelana. ISwitzerland, ekwindawo yesibini, yabetha iCameroon emdlalweni wokuqala phambi kokubethwa yiBrazil emdlalweni wesibini. Kufuneka iCameroon idlalele ukuthubeleza kwezo zinto ngoba iphethe umnqongo wenqaku emva kwemidlalo emibini. Akukho qela eliza kuchamza kwiBrazil ngoba iphakathi kwamaqela alushica kakhulu futhi ayingozi kakhulu – kodwa uSong ulithembile iqela lakhe emva kokuba libambene neSerbia ebikhokela ngo’3-1 emdlalweni ogqithileyo. “Singaya kwisigaba elindelayo. Asizanga apha (eQatar) uzokongeza nje inani lamazwe azokudla. Iskhona iCameroon kwitumente yehlabathi,” utshilo uSong. 
Ukuzithemba kukaSong akothusi emva kokuqhub kakuhle kweCameroon. Okubi kukuba iqela lakhe liphazanyiswe kukupheqa kukanozinti olithemba lakhe. USong umguzule uAndre Onana emva kokungquzulana naye ngamazwi. “Ungumdlali obalulekileyo u-Onana – kodwa ke kufuneka kubekwe phambili iqela ngaphezulu kweziqu,” utshilo uSong. Akukacaci nokuba umba ka-Onana uya kusonjululwa na phambi komdlalo obalulekileyo weCameroon kwitumente yehlabathi. Akukabikho mdlalo ewuphumeleleyo iCameroon kwemibini eyidlalileyo. Ibethiwe yiSwitzerland yadlala ntanganye komnye. Kufuneka iphumelele – kodwa kwakuxhomekeka ukuba iSerbia neSwitzerland zidlale njani."	not available
sports	Sifuna kuphuhliswe ulutsha isikhulu seMaritzburg United	"Emva kokungabikho komqeqeshi oyintloko kwiMaritzburg United isithuba esingaphaya kwenyanga, kwiveki ezayo eli qela lizakubhengeza umqeqeshi omtsha. Ukuqeshwa komqeqeshi kulandela ukunikezela kuka-Ernst Middendorp ekuzeni kuphela konya ophelileyo emva kokuphanza kweenzame zakhe zokufumana iziphumo ezincumisayo ukusukela ekuqaleni kwesizini. Iintambo bezixhuzulwa nguFadlu Davids ngethuba lokukhangela umqeqeshi.   Usihlalo weMaritzburg United, umn. Farook Kadodia, uthi baliqoshelisile iphulo labo, beliqela, lokukhangela umqeqeshi – kodwa ufuna lo mqeqeshi uzayo abeke phambili inkqubo yophuhliso lwabadlali abatsha.    Njengokuba amaqela ethe saa iinzane ngeli xesha efuna macala onke abadlali, nayo iMaritzburg United izakwenza njalo – kodwa lo nto izakuthi yenziwe ngokubambisana nomqeqeshi omtsha ozayo.    “Sizakugqibezela imiba yengqesho yomqeqeshi omtsha kule mpelaveki, isaziso segama lomqeqeshi sakuthi senziwe kwiveki ezayo. Malunga nabadlali abatsha, sizakulinda ukufika komqeqeshi omtsha ngoba izimvo zakhe zibalulekile kuthengo lwabadlali. Umqeqeshi ozayo nguye ozakukhokela kumba wabadlali abathengwayo – ngoba akukho nto isixheshayo thina ngoku,” utshilo uKadodia kwikhasi lomnatha.   Lo kaKadodia uyibeke yacaca into ethi inkqubo yomqeqeshi kufuneka ihambelane nophuhliso lwabadlali.    “Ikamva lixhomekeke kuphiso lwabadlali abatsha. Kule sizini sibabonile abadlali abatsha benyuselwa, ngakumbi abalendawo sikuyo. Sakuqhubela phambili ke nalo nto. Yiyo lo nto sifuna ukuqinisekisa ukuba umsebenzi wophuhliso kumaqela wethu amancinane uyahlala. Yiyo lo nto iliso lethu silibeke kubaqeqeshi abakholelwayo ekuhlunyisweni kwabadlali abatsha,” utshilo uKadodia.   Omnye wabaqeqeshi ekucingeleka ukuba bangathatha esi sikhundla nguRoger de Sa obefudula eqeqesha i-Ajax Cape Town.  
Emva kokungabikho komqeqeshi oyintloko kwiMaritzburg United isithuba esingaphaya kwenyanga, kwiveki ezayo eli qela lizakubhengeza umqeqeshi omtsha. Ukuqeshwa komqeqeshi kulandela ukunikezela kuka-Ernst Middendorp ekuzeni kuphela konya ophelileyo emva kokuphanza kweenzame zakhe zokufumana iziphumo ezincumisayo ukusukela ekuqaleni kwesizini. Iintambo bezixhuzulwa nguFadlu Davids ngethuba lokukhangela umqeqeshi. 
  
Usihlalo weMaritzburg United, umn. Farook Kadodia, uthi baliqoshelisile iphulo labo, beliqela, lokukhangela umqeqeshi – kodwa ufuna lo mqeqeshi uzayo abeke phambili inkqubo yophuhliso lwabadlali abatsha.  
  
Njengokuba amaqela ethe saa iinzane ngeli xesha efuna macala onke abadlali, nayo iMaritzburg United izakwenza njalo – kodwa lo nto izakuthi yenziwe ngokubambisana nomqeqeshi omtsha ozayo.  
  
“Sizakugqibezela imiba yengqesho yomqeqeshi omtsha kule mpelaveki, isaziso segama lomqeqeshi sakuthi senziwe kwiveki ezayo. Malunga nabadlali abatsha, sizakulinda ukufika komqeqeshi omtsha ngoba izimvo zakhe zibalulekile kuthengo lwabadlali. Umqeqeshi ozayo nguye ozakukhokela kumba wabadlali abathengwayo – ngoba akukho nto isixheshayo thina ngoku,” utshilo uKadodia kwikhasi lomnatha. 
  
Lo kaKadodia uyibeke yacaca into ethi inkqubo yomqeqeshi kufuneka ihambelane nophuhliso lwabadlali.  
  
“Ikamva lixhomekeke kuphiso lwabadlali abatsha. Kule sizini sibabonile abadlali abatsha benyuselwa, ngakumbi abalendawo sikuyo. Sakuqhubela phambili ke nalo nto. Yiyo lo nto sifuna ukuqinisekisa ukuba umsebenzi wophuhliso kumaqela wethu amancinane uyahlala. Yiyo lo nto iliso lethu silibeke kubaqeqeshi abakholelwayo ekuhlunyisweni kwabadlali abatsha,” utshilo uKadodia. 
  
Omnye wabaqeqeshi ekucingeleka ukuba bangathatha esi sikhundla nguRoger de Sa obefudula eqeqesha i-Ajax Cape Town."	not available
politics	Igama elitsha ephondweni	"URHULUMENTE weli phondo ufuna, ngokukhawulezileyo, iphele into yokuba uEastern Cape aguqulelwe kuMpuma Koloni endaweni kaMpuma Kapa logama kusalindwe inkqubo yegama elitsha lokuthiya iphondo. 
Kumaxesha amaninzi, ngokokubhala nangokuthetha, uluntu lumtolika uEastern Cape njengoMpuma Koloni. 
Kutshanje iNkulumbuso uOscar Mabuyane ucatshulwe kwimithombo yeendaba eliqela ngelithi inkqubo yegama elitsha ephondweni iza kubuyela kwisithebe sengxoxo. 
Le nkqubo yakhe yavela ngethuba iphondo lalisaphethwe ngongasekhoyo uMfundisi Makhenkesi Stofile, kodwa yaphinda yathi cwaka. 
Amagama ekuvakala ukuba aphala phambili, elinokuthiywa ngawo iphondo, ngala: KwaXhosa, KwaNtu, ENciba nelithi EMakhaleni. 
Konke oku kuphenjelelwa yingxoxo ethe gqolo ukuvela yokuba ukutolikwa kwegama elithi Eastern Cape lisisiwa kuMpuma Koloni yinto enganiki sihlahla. Bambi bathi ukufakelwa kukaKoloni kubuyisela mva kwinkqubo yocalucalulo, logama abanye besithi uMpuma Kapa, wenza ibe ngathi iphondo liceba laseKapa (Cape Town). 
Abahlali baseMpuma Koloni ababalisele I’solezwe lesiXhosa malunga noku bathi urhulumente wephondo ufanele ukugxila kwimiba yokusiwa kweenkonzo eluntwini endaweni yoku logama abanye besithi mayiqhube le ngxoxo. 
Isithethi sikaMabuyane uMvusiwekhaya Sicwetsha uthi urhulumente akazukukhokelisa lo mbandela wokutshintshwa kwegama endaweni yeenkonzo ekufanele ukuba ziya eluntwini. 
“Noxa nje kubalulekile oku, asinaxinizelelo lwamaxesha [okutshintsha igama lephondo] ukodlula [ukubaluleka] kokusa iinkonzo ezifana namanzi, umbane, ukudala amathuba engqesho, ukupheliswa kwendlala ngokudala amathuba okuxhaswa kwabezoshishino kwanokukhulisa uqoqosho,” utshilo uSicwetsha. 
USicwetsha uthi ibhunga elijongene nokutshintshwa kwamagama lilo eliza kuchaza ngamaxesha okwenziwa nokuqosheliswa kwalo mcimbi wokutshintshwa kwegama lephondo. 
“Into ebalulekileyo kukulungiswa kukaKoloni sisiya kuKapa, ngoko ke yiMpuma Kapa,” utshilo uSicwetsha. 
UManejala ophezulu wephondo laseMpuma Koloni kukhala weelwimi iPan South African Language Board (PanSALB), uXolisa Tshongolo, uthi: “Lo mcimbi kaKoloni okanye Kapa ufuna ukuphathwa ngendlela efanelekileyo. Okokuqala xa kusingiswe kulwimi, bobabini uKoloni noKapa, akukho nto iphucukileyo beza nayo.” 
“Naxa kusiyiwa embalini yalo ulwimi nembali yelizwe, bobabini uKoloni noKapa akukho nto baza kuyiphucula. Nokuba kuthwe Koloni okanye kuthwe Kapa, ayisincedisi nganto lo nto tu,” utshilo uTshongolo. 
“Into engangcono kukuba kuthiywe iphondo ngendlela efanelekileyo nelunge kule mihla, xa kuthwa kufunwa ukusuka kwimbali yobukoloniyali kuba uKapa lo kaCape naye uze namakoloniyali. NoKoloni lo kaColony naye uze namakoloniyali. Ngako ke akukho nto iza kuyiphucula nakancinci into yokuba kufane kusukwe kuKoloni kuyiwe kuKapa kuba yinto enye leyo. Kodwa ke sithi mayiqhube le ngxoxo, nangokwezepolitiki. 
“Xa begqibile, ingakumbi xa kufikelelwa kulwimi beze kuthi (PanSALB) malunga negama abacinga lona sibancedise kumcimbi wolwimi. Kuba into enokuba ntle kukuba kuthiywe iphondo ngegama eliza kwamkeleka kule mihla,” utshilo uTshongolo. 
Abahlali abancokolele I’solezwe lesiXhosa bebentlantlo zahlukeneyo ngalo mba. “Abantu balambile abasebenzi, imeko ezibhedlele imbi, kweza lali zaseNgqushwa amanzi awekho, abantu bakhona basela amanzi amdaka emifuleni nasemadamini. Kubi nje konke eEastern Cape. Ungena eQonce kumdaka ngathi kuhlala iihagu, kuyimigxobhozo yamanzi eedreyini. Into yegama iza kubanceda ngantoni abantu bela phondo?” kubuza uIndi Dada. 
Yena uThandokazi uthe: “Le yoguqula igama apha eEastern Cape yinkcithomali, zininzi izinto ezifuna ukwenziwa apha kweli phondo. Imsebenzi ayikho, ulwaphulomthetho luphezulu. Aba bantu bafuna ukuguqula eli gama ngabantu abafuna ukuhlohla izisu zabo ngemali yerhafu ephangelelwa nzima.” 
UWandisile Ndziweni uthi: “Malitshintshwe, yintoni lo nto iEastern Cape?”"	not available
sports	‘Ndiyalibulela ithuba endilifumeneyo’	"Itumente yentenetya eqingqithe iintsuku ezintlanu zonke isongiwe eMonti kwiCawe egqithileyo.  
Abadlali abasakhasayo bafumene ithuba elinqabileyo lokugudlana noompetha kwitumente ekuthiwa yiPro Kennex International Premier Challenge edlalelwe eMonti okokuqala kwimbali yomdlalo wentenetya.  
Itumente ibiququzelelwe yiKM Sports ibambisene nesebe leZemidlalo, iNkcubeko, uBugcisa noLonwabo.  
Nangona iBuffalo City izama ukuzibalula njengenye yeendawo ekusingathwa kuzo iitumente nemisitho emikhulu – kodwa injongo ephambili ibikukunika abadlali baseMpuma Koloni ithuba lokuzivavanya koompondozihlanjiwe nokukhulisa umdlalo wentenetya.  
Omnye wabadlali abathe bafumana ithuba elinqabileyo nguSisipho Ndlabhu ohlala eSunset, eMonti kodwa onkaba yakhe ekuQumbu. UNdlabhu, 20, waqala ukudlala intenetya esemncinane phakathi kuka2004 no2005.  
Ukuvuyele kakhulu ukufumana ithuba lokudlala kwitumente enkulu eMzantsi Afrika ngoba unomnqweno wokuzibona ekhuphisana kwinqanaba eliphezulu. 
Nangona ekulangazelela ukukhula kwintenetya afane nabadlali abaphezulu kodwa uSisipho uthi ufuna ukuqala ngemfundo.  
“Ndifuna ukudlala kwinqanaba eliphezulu kwintenetya.  
Okwangoku ndibanjwe ziincwadi kodwa ndifuna ukudlala kwinqanaba eliphezulu,” utshilo uNdlabhu xeshikweni ethetha neli phephandaba eMonti phambi kokuqala kweyona tumente emvulele amathuba.  
I’solezwe lesiXhosa limbuze ngokulungela kwakhe ukuthatha inxaxheba kwiPremier Challenge – eyeyona tumente yesibini ngobukhulu kwintenetya eMzantsi Afrika, uSisipho uthethe wenjenje: “Kufuneka uzilungiselele futhi ube kwisimo sengqondo esihle.  
Nokuba usuka endaweni encinci njengam kodwa kubalulekile ukuzimiselela xa udlala nabadlali abaphezulu.  
Kufuneka uthi ndiyayazi indawo endikuyo futhi ndiyisebenzele.” 
USisipho uchulumancile emva kokuqubisana nabadlali abafana noChanel Simmonds oyintshatsheli emva kokuba oyise uDelien Kleinhans emdlalweni wokugqibela eSelborne Park Tennis Club kwiveki ephelileyo.  
Emva komdlalo kusuku lwesibini letumente, uSimmonds umncomile uSisipho kodwa wathi umbonile ukuba ebedlala esoyika.  
Zizinto eziza kumkhuthaza ezo uSisipho othe uziva ewongekile emva kwetumente.  
“Kumnandi kakhulu kum. Ndiyalibulela ithuba endilifumeneyo lokudlala nabadlali abaziwayo.  
Ndifunde ukuba nomonde nokubaluleka kokuzilungiselela ngokwasengqondweni phambi kokudlala,” uvale ngalo mazwi uSisipho."	not available
entertainment	OPW: Silindele ntoni kule veki?	"U-Anele Mdoda, ozakube engena njengomsasazi ondwendweleyo kwi-Our Perfect Wedding ngeCawe, ujolise imibombo eThokoza kumazantsi weRhawuti, nalapho uFarirai Murombedzi (28) noKimton Marumirofa’s (41) bazakube bezimanya ngeqhina lomtshato.  
Esi sibini sizinzalelwane zaseZimbabwe, sadityaniswa ngumhlobo waso, kwangoko, savana. Ekuqaleni, uFarirai wayexhalabile kukushiyana ngokweminyaka phakathi kwabo, kodwa waphinda wabuya wabona ukuba oku kungahle kubasebenzele. 
 “Ndamthanda ndiqala ukumbona. Ndathanda indlela awayezithobe ngayo. Akathethi kakhulu,” unezonkumbulo uKimton.  
Indlela esingise ekuzimanyeni kwababini ayizange ingabi namingeni, nanjengoko uFarirai kufuneka aziqhelanise nokufumanisa ukuba uKimton unomntwana anaye awamfumana kubudlelwane awayekubo ngaphambili.  
Ingaba oku kuzasichaphazela njani esi sibini? Khona yintoni emenze uFarirai abulwele ubudlelwane babo?  
Ungaphoswa yi-Our Perfect Wedding ngeCawe kwiMzansi Magic (DStv 161, 7pm) ukuze uzibonele uhambo olusingise kwiqonga lokuzimanya phakathi kwesi sibini."	not available
business	‘Asiqiqanga isigqibo sokuvalwa kotywala’	"ABEZOSHISHINO bathi isimemelelo seNkulubaphathiswa uOscar Mabuyane, sokufuna ukuba buphinde buyekiswe ukuthengiswa utywala eMpuma Koloni, “asiqiqanga” kwaye ayisosisombululo kubantu abasela gwenxa utywala. 
Oku kuza emva kokuba uMabuyane evakalise inkxalabo ngabantu bephondo abanyhasha imiqathango yokuvalwa kweentshukumo elizweni (Lockdown) emva kokuthengiswa kwakhona kotywala. 
Isithethi sikaMabuyane, uMvusiwekhaya Sicwetsha, sithi uMabuyane uyifake ngoMvulo kwibhunga likazwelonke imbalelwano enezizathu zokuba mabuvalwe utywala ephondweni. 
“Sikwithemba lokuba iza kuphunyezwa kodwa ukuba akunjalo kuza kufuneka siqinise iinzame zokugwengula ukusetyenziswa gwenxa kotywala. Ngokusebenzisana nephulo esele liqhuba iAware.org, siza kuqinisa umyalezo wokuba abantu mabatshintshe. 
“Sifuna abantu bephondo lwethu ukuba batshintshe indlela yokwenza, bayeke ukophula imiqathango yeLockdown,” utshilo uSicwetsha. 
Abasemagunyeni bathi ukuthengiswa kwakhona kotywala kungazibulala iinzame zikarhulumente zokunqanda ukunwenwa kwentsholongwane yeKhorona. 
Othethela iSebe lezoThutho ephondweni, * -Unathi Binqose,  uthi zilishumi elinesibini izehlo zokubhubha kwabantu ephondweni kwiingozi zemoto kule mpelaveki siyishiya ngasemva. 
Ukanti kwiiyure ezingamashumi amabini anesine kusuku lokuqala emva kokuba kuvulwe kwakhona ukuthengisa kotywala, ngabantu abalishumi abathe babhubha kwiingozi zemoto. UBinqose uthi utywala ngoyena nobangela wobuninzi bezi ngozi. 
Imanyano yabongikazi iDenosa eMpuma Koloni,  nayo ithi iyalixhasa iphulo lokuba mabuphinde buvalwe utywala. 
Unobhala weDenosa eMpuma Koloni uKhaya Sodidi,  uthi izehlo ezayamene notywala zibangele ingxinano kwizibhedlele ukusukela ngomhla wokuqala kweyeSilimela. 
“Abasebenzi bezempilo baye baqala ukuqubisana nengxinano yabantu abangeniswe ezibhedlele ukusuka kwabahlatyiweyo, kwimilo kwanakwiingozi zeemoto. “KwiThuthuzela Care Centre yaseDora Nginza ngokomzekelo, izehlo zoxhatshazo ngezesondo zonyuke ngomyinge wamashumi alithoba ekhulwini (90%) ukusukela ngomhla wokuqala kweyeSilimela,” utshilo uSodidi. 
Kodwa yena uMongameli weBlack Business Forum, uLuthando Bara, uthi makugxilwe kwiimfundiso. 
“Ukuvalwa kotywala sisigqibo esingaqiqanga, xa kungekenziwa iinkqubo zokuxhasa ngemali abeshishini lotywala. Sifuna ukucebisa urhulumente ukuba aqinise unxibelelwano [ukuze] abantu baselele ezindlini futhi hayi kakhulu ze kuphinde kunyanzeliswe abantu ukuba bangaseleli kwiziqhu okanye [umntu] aqhube esele. 
“Le ngcamango yokuvalwa kotywala iza kukhokelela ekuthengweni kotywala phantsi kwenkxalabo, bathenge kakhulu futhi badubele utywala ngendlela engeyiyo. Ngelishwa ukuvalwa kotywala kuza kukhulisa imarike yabantsundu futhi kusilele ekuzeni nezi ziphumo zinqwenelwayo,” utshilo uBara. 
UMabuyane uthi injongo ephambili kakhulu karhulumente kukukhusela ubomi babantu. “Ukukhusela ubomi babantu kubaluleke ukodlula intengiso yotywala.”"	not available
politics	Akhunjulwe amagorha entlekele yaseNgquza	"Akhunjulwe ngokuvulwa kweziko elilifa amagorha entlekele yaseNgquza eyenzeka kwiminyaka engamashumi amahlanu anesibhozo eLusikisiki.  
La madoda adutyulwa yinqwelontaka yomkhosi abhubhela kwiqhina lale ntaba ngomhla wesithandathu kwinyanga yeSilimela ngo1960 ephikisa inkqubo zorhulumente wobandlululo.  
Isizwe samaMpondo sesinye sezizwe ezinembali yokuphikisa ugonyamelo lorhulumente wobandlululo owayongamele uMzantsi Afrika.  
Othethe egameni leSebe leMidlalo, ubuGcisa neNkcubeko uAndile Nduna, uthe bazibona benyanzelekile ukuba banike imbeko kula magorha.  
“Inkqubo ezahlukeneyo ziqale ngomhla wesibini kule yeSilimela, konke oku kukunika imbeko kula magorha asemaMpondweni azinikela ephikisa ingcinezelo,” utshilo uNduna.  
Ngamadoda wamaMpondo alishumi elinanye adutyulwa abulawa emva kokuba inqwelontaka yomkhosi yavulela ngeembumbulu nezintywizisi kwisiqhu samadoda aye bambe indibano eyayijoliswe ukuqalisa ukuchasa umthetho iBantu Authorities Act ka1951.  
UNkosi Vukayibambe Sigcau wamaMpondo wayeyinxalenye yeli gqiza lamadoda.  
“Amadoda angama24 axhonywa ePitoli, siye sawagrumba amathambo abo abuyela apha, angcwatywa ngokutsha,” utshilo uNduna. 
Urhulumente wentando yesininzi uthiye umasipala odibanisa iLusikisiki neFlagstaff ngale ntaba yembali."	not available
health	Uxhuzula de aziyekele, kuba akahoywanga	"“XA ndifikelwe yingulo yam yokuxhuzula, ndixhuzulela ebhedini ndide ndiziyekele kuba akukho mntu wokundinceda.” 
La ngamazwi kaAyabonga Dungwe wase-N.U. 16 eMdantsane. UDungwe ngumfana oneminyaka engamashumi amabini. Uhlala yedwa endlini, futhi akanamntu wokumphekela.  
Umnqa ngowokuba ikhadi lakhe lokurhola imali yesibonelelo sikarhulumente sabagulayo lihlala kwesinye sezihlobo zakhe. 
Ukutya kukaDungwe komhla nezolo nguphuzamandla (Morvite) kwakunye nesonka. Le meko imbangela ukuba acele ukutya koomakhelwane. 
“Nditya uphuzamandla nesonka, xa ndifuna ukutya ndicela komnye ubhuti apha elokishini. Utatomncinci wam wandigxotha kwa-N.U. 2 esithi andimameli. Usisi wam yena uhlala eAmalinda, umane endithengela ukutya ngemali yam yesibonelelo,” utsho uDungwe. 
Umakhelwane oxhalabileyo kaDungwe, uSakhumzi Ncamani uthi imphatha kakubi imeko yalo mfana. “Ndiva buhlungu xa emana efika endlini yam eyocela ukutya. Yiyo le nto ndicinge ukuba mandifowunele iphephandaba, kuba ndifuna ancedakale,” utshilo uNcamani.  
Usisi kaAyabonga, uSiphe Dungwe, uthe: “UAyabonga akafuni kumamela. Utya uphuzamandla kuba ndifuna atye iipilisi kwakusasa.”  
“Sizenzile iinzame zokuba aphindele kwatatomncinci. Siza kubuyela kwa-N.U. 16 siyohlala naye,” utsho uSiphe.  
Ngokwenkcaza ephuma kwa-Epilepsy SA abantu abanesifo sokuxhuzula kufuneka kubekho umntu kwaye lowo uxhuzulayo mngqengqise ngecala uqinisekise ukuba uyaphefumla. Beka into yokuqamela kwintloko yakhe xa exhuzula."	not available
entertainment	Wamkelwe ngochulumanco uDrake eMzantsi Afrika	"ABALANDELI kunye nabathandi bakaDrake abakwazanga kuzibamba ngethuba egaleleka kweli loMzantsi Afrika.  
Le mvumi yehip hop yaseCanada, nekwaphumelele imbasa yeBest Male Hip Hop Artist kwiBET iseMzantsi Afrika! UAudrey Graham, nodume njengoDrake, kukholeleka ukuba wenza ividiyo yakhe yomculo kweli loMzantsi, kwaye wamkele isimemo sikaMphathiswa wezoBulungisa noPhuhliso loMgaqo-Siseko uJeff Radebe lokundwendwela iNelson Mandela Centre of Memory eseHoughton, eRhawutini.  
Abalandeli bakhe bahlanganisene ngaphandle kweli ziko ukuze bazibonele eli qhawe le-hip hop, neliye lenza intetho encinane yombulelo ngokwamkelwa ngezandla ezifudumeleyo kweli. 
 UDrake ukhumbuze ulutsha ukuba, xa yena ekwazile ukuyenza, wonke ubani angayenza naye.  
“Ndikhuthaza ulutsha ukuba kuqaqambise ikamva lalo kangangoko linako” utshilo uDrake.  
Iholo lela ziko ligcwaliswe ngoonondaba nabantwana abavela kwiNelson Mandela Foundation nakwizikolo ezikwiindawo ezingqongileyo, nabalinde phantse iiyure ezintathu ukuze kugaleleke lo saziwayo. 
 UDrake ukhenkethiswe kwela ziko waze wafunda kabanzi ngoMandela kunye nembali yoMzantsi Afrika emayela neJune 16.  
Esamkela uDrake, uMphathiswa uRadebe uthe: “Siyakwamkela eMzantsi Afrika. Intombi yam indixelele ukuba ungumRapper ophezulu ehlabathini.”  
URadebe umnike isikipa sikaMandela waze wathi: “Sinethemba sakusibona kwividiyo yakho elandelayo.”"	not available
sports	Uqalile ukusebenza unobhala weFIFA	"Unobhala jikelele wombutho olawula ibhola ekhatywayo kwihlabathi iFIFA, nongumntu wokuqala wasetyhini ukubamba esi sikhundla uqalile ukwenza umsebenzi wakhe kulo mbutho wambethwe ziingxaki. 
Inzalelwane yaseSenegal uFatma Samoura uthi eyonanto yokuqala ajamelene nayo kukuba afumane abantu abazakuvala izikhundla ezingenabantu. Ezi zikhundla ziquka esomntu ozakujongana nezimali nese- chief compliance officer. 
USamoura ebebhengezwe njengomntu ozakubamba esi sikhundla kwinyanga ephelileyo, kwisibhengezo esikhulu esenziwa ngumongameli omtsha weFIFA uGianni Infantino. U-Infantino ukwiphulo lokulungisa zonke iingxaki zeFIFA emva kokuba ethathe iintambo kuSepp Blatter. 
Phambi kokuza kwesi sikhundla uSamoura usebenze kwi-United Nations iminyaka engamashumi amabini. Bobabini abasebenze phambi kwakhe njengoonobhala, uJerome Valke noMarkus Kattner bagxothwe ngenxa yezityholo zobuqhophololo. 
UValcke uyalandelwa ngezityholo zokwaphula umthetho ekunye noSepp Blatter. 
USamora uthi ibalulekile into yokubuyiswa kwesidima seFIFA, kulandela izityholo kunye namatyala obuqhophololo agujululwe kulo mbutho kunyaka ophelileyo. “Into yesibini ekufuneka ndiyijonge kakuhle ngabasebenzi. Abebesoloko bephantsi koxinizelelo, kwezi nyanga zilishumi elinambini zidlulileyo, ngenxa yala mabholo obuqhophololo.” Utshilo. kudliwano ndlebe lweFIFA. 
Lo kaSamoura ukwanikwe negunya lokuba athathe izigqibo kwimiba elolu hlobo, into ethetha ukuba uzakusebenza kwanje ngengqonyela."	not available
sports	Lo nyaka ubumhle kakhulu, utsho uWayde	"Igqiza lee mbaleki zoMzantsi Afrika zigalelekile eMonaco – apho zizakuthi zikhuphisane noompondo zihlanjiwe behlabathi.  UWayde van Niekerk – imbaleki yeli lizwe ephume emagqabini kwi-2016 Olympics – ukhokela eli qela elizimisele ukuthatha intshinga ye-African Athletics Championship kumdyaro weembaleki oyi-4×100.  La madoda azakuthi amele uMzantsi Afrika ngu: van Niekerk, Akani Simbine, Gift Leotlela no-Emile Erasmus onexesha eliyi-38.84 kwi-100m. Le yimidyarho angafane angene kuyo uWayde.  “Siyazi izinto zenziwa ngokwezigaba eMzantsi, lo nto yenza kungabilula kum ukungena ngaphandle kokuba ndinikwe elo thuba. Sinazo iimbaleki ezibaleka kwi-4x100m ekhaya – kodwa konke oko kuxhomekeka kumathuba avelayo. Masithembe sakulifumana ithuba,” utshilo uVan Niekerk. Le ndedeba yenza imbali kwi-Olimpiki iphosiwe liwonga lonya lombutho weembaleki elithathwe ngu-Asain Bolt owaphumelela i-100m, 200m ne-4x100m eRio de Janeiro.  “le sizini ibintle kum, ndizuze okuninzi kakhulu kulo nyaka. ndikhulile kakhulu,” utshilo uWayde eseMonaco. Kuhle ke ngoba uBolt usondela kwixesha lakhe lokuyeka ukubaleka. Ungumntu kodwa olukhuthazayo ulutsha. Ukuyeka kwakhe kuza kuvulela abantu abafana nathi amathuba,” utshilo uVan Niekerk. UVan Niekerk nguphopho kwicala lokubaleka kwaye angazenza ezibukwayo nakwimigama emifutshane.  “Yah! Kuhle ukubuyela kumgama oyi-100m ne-200m, kwakudala, ndandiyithanda imigama emifutshane,” utshilo uVan Niekerk.    
Igqiza lee mbaleki zoMzantsi Afrika zigalelekile eMonaco – apho zizakuthi zikhuphisane noompondo zihlanjiwe behlabathi.  
UWayde van Niekerk – imbaleki yeli lizwe ephume emagqabini kwi-2016 Olympics – ukhokela eli qela elizimisele ukuthatha intshinga ye-African Athletics Championship kumdyaro weembaleki oyi-4×100.  
La madoda azakuthi amele uMzantsi Afrika ngu: van Niekerk, Akani Simbine, Gift Leotlela no-Emile Erasmus onexesha eliyi-38.84 kwi-100m. Le yimidyarho angafane angene kuyo uWayde.  
“Siyazi izinto zenziwa ngokwezigaba eMzantsi, lo nto yenza kungabilula kum ukungena ngaphandle kokuba ndinikwe elo thuba. Sinazo iimbaleki ezibaleka kwi-4x100m ekhaya – kodwa konke oko kuxhomekeka kumathuba avelayo. Masithembe sakulifumana ithuba,” utshilo uVan Niekerk. 
Le ndedeba yenza imbali kwi-Olimpiki iphosiwe liwonga lonya lombutho weembaleki elithathwe ngu-Asain Bolt owaphumelela i-100m, 200m ne-4x100m eRio de Janeiro.  
“le sizini ibintle kum, ndizuze okuninzi kakhulu kulo nyaka. ndikhulile kakhulu,” utshilo uWayde eseMonaco. Kuhle ke ngoba uBolt usondela kwixesha lakhe lokuyeka ukubaleka. Ungumntu kodwa olukhuthazayo ulutsha. Ukuyeka kwakhe kuza kuvulela abantu abafana nathi amathuba,” utshilo uVan Niekerk. 
UVan Niekerk nguphopho kwicala lokubaleka kwaye angazenza ezibukwayo nakwimigama emifutshane.  
“Yah! Kuhle ukubuyela kumgama oyi-100m ne-200m, kwakudala, ndandiyithanda imigama emifutshane,” utshilo uVan Niekerk."	not available
sports	Rakhale: Sizimisele ukuyiphumelela iNedbank Cup!	"AmaBhakaniya azimisele ukukhupha amandla wawo onke ukuze abuye nempumelelo eLimpopo.  
Ngenjikalanga yangoMgqibelo i-Orlando Pirates yothulana phezulu neSuperSport United kumdlalo omkhulu weNedbank Cup ePeter Mokaba Stadium ngentsimbi yesithathu. Kulindeleke udlalwe phambi kwenkitha yabalandeli lo mdlalo emva kokuba iPremier Soccer League ikhuphe ingxelo [izolo] ethi isiqingatha samatikiti alo mdlalo sesithengisiwe.  Lo mdlalo awukho ngokufumana indebe nje kuphela ngoba iqela eliphumeleleyo lakuthi lifumane ithuba lokumela uMzantsi Afrika kwimidlalo yeCaf kunyaka ozayo. Umdlali siswini eBucs odlala kakuhle kakhulu, uThabo Rakhale, uthe bazimisele ukwenza konke ekusemandleni wabo bengabadlali ukuze baphumelele le ndebe ikhatshwa zizigidi ezisixhenxe zeeRandi [R7-million]. “Sifuna ukuqinisekisa ukuba izakuthi iNedbank.  
“Eyona nto siyifunayo kukudlala kwiConfederation Cup,” utshilo uRakhale ethetha kwinkqubo kamabonakude. Isizini ka2015/16 yenye yeesizini ezimbi kwiPirates ukusukela ngo1996 – kodwa isenalo ithuba lokuncumisa abalandeli bayo ngale ndebe.  Lo msebenzi ngeke ubelula konke ngoba iPirates idibana nabanye ooxholovane abaqeqeshwa yindoda enamava kwimidlalo emikhulu njengalo. Oomabini akwazile ukuzibekela indawo kwiMTN 8. Ngethamsanqa lawo, kusekuninzi azakudlalela ngoba iNedbank yeyona ndebe ibalulekileyo.  
Ibaluleke kakhulu le ndebe kumqeqeshi weBucs, * -Eric Tinkler, ofuna ukubuyisa isidima seqela lakhe elagqubhazileyo kule sizini. Emva kokuqhuba kakuhle kwiConfederation Cup kunyaka ophelileyo ebethwe kuyo kumagqibela kankqoyi iPirates – ngoku uTinkler ufuna impumlelo ukuze abuyele kuyo kwakhona. 
 La maqela amabini adlale ngokulingana ngo’2-2 kumdlalo wokugqibela wePSL ngempelaveki edlulileyo e-Orlando Stadium."	not available
entertainment	Utak’iintlantsi uGidi woMdantsane FM	"UMalwande Lennox Gidi ngumbhexeshi wenkqubo yasekuseni iSekunjalo Breakfast Show kuMdantsane FM, odume okwehashe lomdyarho ngelika “The Real President”.  
Ungumgqala ovusa uluntu ekuseni rhoqo ngoMvulo ukuya ngolwesihlanu ukusukela ngentsimbi yesithandathu ukuya kweyethoba (06:00 – 09:00). Ngumfo odlamkileyo ozilahlela nofele emsebenzini wakhe. 
Le nzalelwane yaseCumakala (24) isekhondweni lokuzenzela igama kwezosasazo, “Ndinjenjongo yokuba yimbangambanga yomsasazi kweli ozisa inguqu ebantwini, ebagcina bonwabile, befunda kanjalo benolwazi,” kutsho uGidi esidl’ iimbadu nephepha-ndaba I’solezwe lesiXhosa. 
Lo mphakathi unothando olunzulu kwezosasazo lwerediyo ukhule ephulaphula abasasazi abafana noKCI kunye no-Amaza abamphembelelayo ukuba atshe ziintambo efuna ukuba lapho bakhoyo. Waqala njengomphulaphuli ofowuna rhoqo kwiinkqubo ezahlukileyo zeerediyo ezahlukileyo, ze wawelwa ngumqa esandleni wajoyina iBush Radio ngowe-2008. Wahlala nje unyaka wamnye jwi kwiBush Radio wazuza thuba limbi eMdeez FM, eMonti. 
 Ngenxa yemfundo kwanyanzeleka ukuba afudukele eBhayi ngenjongo yokwenza iziFundo zobuNtatheli nezoSasazo (Journalism and Media Studies) eDamelin. Uthe elapho wajoyina iNkqubela FM ukusukela ngowe-2012 ukuya ngowe-2013.  
Uthe akubuyela eMonti wajoyina iMdantsane FM ngaxeshalinye efundela isatifiketi iVersatile Broadcasting Certificate kwiYunivesithi iWalter Sisulu. Kungoku nje utakis’iintlantsi kwinkqubo yasekuseni ehlaziweyo i-#Sekunjalo Breakfast Show. 
Le nkqubo uyibhexesha ngesimbo esinomtsalane esithi ‘Ndimamele’ esihlisa amahlwantsi ngomhlana, kanjalo esithi thaca imiba enikisa umdla echubelana ngayo nabaphulaphuli. Yinkqubo enikisa umdla, exhobisa ngolwazi kanjalo. 
Ehlomla ngale nkqubo uthe: “USekunjalo uthetha ukuba “It’s Time, Ke Nako”, sisiqalo esitsha sokuqala usuku ngokuzithemba. 
Inkqubo yakhe kulalwa kutyiwe yona ze kuvukwe kwangayo kumakhasi onxibelelwano, isematheni, abaphulaphuli abaziva, bathe ncithi yimincili ngayo. Kuyo uzuza iindaba eziphambili, izimvo, uhlabo madlala, iingxelo zezithuthi ezindleleni, imozulu, ezoyolo, ezemidlalo, iziqhulo, njalo njalo. Umfo lo uyolisa udlubu kunene kuyo, apho khona athi enze nawuphi na umphulaphuli obesesithokothokweni sobumnyana abone intlantsi yokukhanya egabulela imin’entsha. 
Ngumfo ekuphawuleka ukuba uxunele ekuphakanyisweni komgangatho woluntu, idandalaziswa lo nto yindlela avalelisa ngayo “Uthando lwenene Malwande!!”"	not available
sports	Uzakuthatha ikhefu eMpuma Koloni uManyonga	"Ijonge ukuthatha ikhefu ekhayeni layo eMpuma Koloni intshatsheli yokutsiba kwihlabathi uLuvo Manyonga emva kwempumelelo yakhe eZurich kwi-IAAF Diamond. Ethetha neli phephandaba, uManyonga uthi ujonge ukwenza umtsi ozakubangela ukuba afikelele kumtsi ozimitha ezilithoba.  
UManyonga ubethe oosaziwayo kwezokutsiba kwihlabathi eZurich ngoLwesine, emva kokuba etsibe umtsi okwimitha ezisibhozo nemivo elithoba. Evuya umqeqeshi kaManyonga uNeil Cornelius, uthi sele beqhelene nempumelelo, kodwa bafuna ukuzenzela igama nangaphezulu. 
“Ubetsiba isihlandlo seshumi apha eZurich, kwezo zihlandlo zilishumi uphumelele kwezisibhozo ehamba phambili, yinto engaqhelekanga leyo lihle ikamva lakhe,” uthethe watsho uCornelius.  
UManyonga uthi uzakuthatha ixesha aphumle ekhayeni lakhe ekunye nosapho lwakhe eMhlanga kumasipala waseMalahleni ukusukela kwiveki ezayo. “Sisoloko sisebenzela ukuba aphumelele uLuvo, naye uyancedisana nam kwezo nzame uyandithobela, uyazinikela kumsebenzi wakhe kangangoko.”  
UManyonga uqale le mpumelelo ukusukela ngonyaka ka2015 emva kokuhlangulwa kwiziyobisi ezaphantsa zayigqiba impilo yakhe.” 
Ndiza kutyelela udade wethu eMonti, ndisuke apha ndiye kuchitha ixesha losapho ekhaya eMhlanga, ndinqwenela ukubakhupha ndibabonise iindawo sikhe sonwabe sonke,” utshilo uManyonga. Lo kaManyonga wenze iqondo elitsha lokutsiba eMzantsi Afrika nakwilizwekazi lase-Afrika. “Ngoku ndijonge ukusungula iqondo elitsha lokutsiba kwihlabathi, kodwa lo nto kufuneka ndiyenze ngokuyonwabela ndingangxameli izinto,” uthethe watsho uManyonga.  
Uthi usaphilile, usenamandla okwenza okuninzi ukuze akwazi ukuzalisekisa iminqweno yokuphumelela ngokuseka iqondo elitsha kwihlabathi kwezokutsiba. 
Ndifuna ukwenza umbulelo ongazenzisiyo kubazali bam nakwikhaya ngokubanzi ngempumelelo endithe ndayifumana emva kokusebenza nzima,” uthethe watsho. Le ntshatsheli izinze eMbekweni eKapa nalapho ithe yadibana khona nolu hlobo lokudlala. 
UManyonga uzalwa kwingingqi yaseMhlanga enembali yokuvelisa oosaziwayo kwezembaleki abafana noXolile Yawa noSam Kibi ababezimbaleki zodumo emigodini."	not available
entertainment	Lixesha leembuso ezintsha kwi-TV!	"Kwiintsukwana ezimbalwa ezigqithileyo, abantu abaliqela bangene kumakhasi onxibelelwano ngelikhupha imbilini yabo ngokungamkeleki kokuqeshwa kweembuso ezinye kwiinkqubo ezohlukeneyo kumabonakude.  
Le ncoko idandalazise elubala intlungu yabantu abafundela izakhono ezikumila kunje, abangaqatshelwayo xa bekhangela amathuba engqesho.  
UBonang Matheba, Boity Thulo no-Pearl Thusi, ngamanye amagama ekwenziwe ngawo umzekelo. Xa sele kuthethwa inyani, kulithuba noko la magqiyazana siwabona.  
Amanye amagama athe abalulwa ukongeza, aquka elikaThando Thabethe, Lerato Kganyago, Nomuzi Mabena, Luthando Shosha, Minnie Dlamini mhlawumbi nelo likaPearl Modiadie.  
Oku kwenzeka nakubafana, mhlawumbi hayi ngamaxesha amaninzi. Kunoo-Mo Flava, okanye uSizwe Dhlomo, kodwa kwakufuneka ubakhangele uze ubafumane.  
Ngelixa aba bengabasasazi kumabonakude, unomathotholo kwakunye neendima ezithile kwiziganeko ezithile, kungalula ukubasusa kukhangelwe igazi eliselitsha, kodwa inyani yeyokuba bakwenza ngokufanelekileyo oko bakwenzayo.  
Kungekudala, ugxa wam uncome uNomuzi Mabena ngendlela entle asingathe ngayo oonondaba kupapasho lwabachongelwe kwiiSouth African Music Awards. Beneqonga elikhulu, kusuku olubi, nolubandayo, ababukeli bebekwimeko engentle, kodwa wenze konke okusemandleni akhe ukubatsala. 
 Oko kukodwa nje sisakhono. Wakhe wambona uMatheba noThusi besenza usasazo ngqo, kodwa wagqibela nini ukubabona beyishwantshwatha imigca yabo? Mhlawumbi zange, nasekubeni isenzeka kubo, into nayo bayayiqhusheka ukuze ingabonwa.  
Ukwenza kakuhle kwabo kuthetha ukuba bayabiza ngokwexabiso, kodwa noxa kunjalo, iinkampani zibonakala zingayinanzanga leyo, ekupheleni kosuku, eyona nto ibalulekileyo kukugqwesa.  
Eyona ndawo edinga utshintsho ngumabonakude. Nasekubeni amajelo afana noo-e.tv noMzansi Magic bevelisa imisebenzi edidiyelwe apha ekhaya nje, kodwa kusekuninzi ukuphindwa-phindwa kwabadlali abanye.  
Oku ukubona kakuhle xa ubukele iinkqubo ngokulandelelana kwazo. Siyabathanda abadlali bethu ngetalente abanayo kwaye siyabaxhasa, kodwa kufanele kubekho okwenziwayo ngendlela yokubachonga.  
Umzekelo ofika engqondweni ngumdlalo iGazi, umdlalo oyidrama omtsha kwiMzansi Magic. Ngumdlalo otsala umdla okhangele icala elimnyama lobugqwirha.  
Noxa kunjalo, abanye babadlali abakula mdlalo uZikhona Sodlaka, Thami Mngqolo, Zenande Mfenyane no Anga Makubalo, bonke babuya kwiGenerations. Bathabatha inyathelo elihle lokuphakamela imivuzo yabo ababeyibona iphantsi, kwaye kumnandi ukubabona bebuyele kumabonakude, kodwa ukudlala bonke endaweni enye kwenza umoya ongathandekiyo noko. 
 Sisabona uMngqolo enguSenzo weGenerations noMfenyane enguNoluntu. Babekhe badibana njengezithandani ngoko kwiGenerations, oku kuyaphinda kuyenzeka kwiGazi.  
Kuyafana nokubona uBrooke noRidge besenza esibazi ngako kwiBaywatch okanye kwiNotting Hill. Bangabadlali abaziwayo nabagqwesileyo, kodwa mhlawumbi kumoya wokukhuthaza utshintsho, iqonga eli lidinga ukuvula iinyoba.  
Kodwa le nyewe ayiqali iphinde iphelele kubadlali. Kufanele sifunde banzi ngee-arhente ezikhetha abadlali, iinkampani ezivelisa imidlalo kwakunye nokuhlela.  
Bonke kufanele bakhangele italente entsha. Umdlalo iSaints & Sinners ikwenzile oko kakuhle, kwaye nabanye kufanele balandele ekhondweni.  
Asilibuzi icala letalente, esikuthethayo kunye kokokuba ingqondo nemehlo ziyakhumbula apho simgqibele khona umdlali, ngenxa yemveliso, nangenxa yomdlali, kufanele kubekho okutsha kumabonakude."	not available
sports	Abafana babuye nayo iCOSAFA Cup!	"Ekugqibeleni, ude wancuma naye uShakes Mashaba emva kokuba aBafana Bafana bephumelele iCOSAFA Cup ityeli lesine kwimbali yale tumente yamashumi amabini eminyaka!  
Uncumo lakhe luza kanye emva kweentsuku ebezinzima ngenxa yokungaphumeleli kweenzame zaBafana Bafana zokuya kwi-2017 AFCON kutshanje. UMzantsi Afrika ubethe iBotswana ngamagowuli amathathu kwamabini [3-2] kumdlalo wamagqibela kankqoyi weCOSAFA eSam Nujoma Stadium ngoMgqibelo odlulileyo.  
UMashaba usebenzise abadlali abasakhulayo kule tumente, lo nto ibangele ukuba lingathathelwa ngqalelo iqela lakhe ngabantu abaninzi. Kwiveki ephelileyo, uShakes Mashaba, uthe yilo nto kanye ebanika amandla nebatyhalayo beliqela ukuze babuye nendebe.  
Ngokwenene kwenzeke njalo. Umdlalo ubunzima kakhulu ngoba nangona aBafana Bafana bewuqale ngomfutho omkhulu, kodwa yiBotswana etsazise igazi kuqala. NguGift Motupa ofake amagowuli amabini ngepenela, laze elesithathu lafakwa nguThabiso Kutumela.  
UMzantsi Afrika uphantse waphulukana nentlak’emlonyeni ngenxa kaReyaad Pieterse ophe iBotswana ibhola ebekufanel’uba uyibambile. Kodwa zonke ezo zinto zenzeke kuba abadlali abaninzi bebeqala ukudlala imidlalo ekumgangatho ophakamileyo kweli lizwekazi le Afrika. Ixolile intliziyo kaMashaba ngakumbi ngoba iqela lakhe alivumanga umdlalo uye kumapenela, into ebengayifuni.  Lo mqeqeshi uncome ukuzinikela kwabadlali bakhe abakwazileyo ukubuya ngasemva emdlalweni kuyo yonke le tumente. 
 “Ndiyavuyisana neBotswana. Idlale kakuhle kakhulu, kodwa siye emdlalweni sikwazi okulindelekileyo. Ndithi halala nakumakhwenkwe am. Bazibonakalisile kule tumente. Umdlalo ubumhle futhi ndicinga ukuba ababukeli bawonywabele kakhulu. into ebesingayifuni thina kukuya kumapenela,” utsho uMashaba. 
Khange aphelele apho uShakes, uncome iCOSAFA kodwa wathi ababandakanyekayo kufuneka banyuse umgangatho wayo. Eyona nto ibalulekileyo kukufumana uqeqesho oluphezulu kwabadlali abaya kwimidlalo ye-Olimpiki kwinyanga engaphaya kwale izayo."	not available
politics	Ukulungele ukushiya isikhundla usodolophu	"Usodolophu waseNgcobo uLamla Jiyose uthi kule minyaka mihlanu exhuzula iintambo kule dolophu, mkhulu umahluko athe wawenza yena nesigqeba sakhe, kwaye ngoku ukulungele ukubeka phantsi iintambo. 
Oku ukuvakalise ngelixa esithi thaca uhlahlo-lwabiwo mali lonyaka ka2015/16 kubahlali bale dolophu. 
OkaJiyose ungene kwesi sihlalo ngonyaka ka2011 yaye uthi wenze kangangoko enako ukuzisa utshintsho olufunwa ngabantu kunye nokuphucula le dolophu, watsho ebalula izinto athe wazenza ezifana neendlela, ufakelo lombane kwiindawo zasezilalini, ukwakhiwa kwamaholo oluntu kunye nenkxaso kwiiprojekthi zasekuhlaleni. 
Ibhunga kumasipala waseNgcobo linooceba ababini bombutho iUDM, nomnye weNFP nabo bathi ibentle intsebenziswano phakathi kwabo noJiyose ngaphandle kokungaboni ngasonye kwezopolitiko, kodwa yonke into abathe bayenza bayenze bebeke iimfuno zabantu phambili yaye banqwenela ukuba umntu oza- kungena ezihlangwini zakhe asebenzisane nabo njengoko enzile uJiyose. 
Ayinguye wonke ubani oxolileyo lulawulo lukaJiyose nanjengoko izihlandlo eziliqela umbutho wabahlali iSANCO uye wabamba uqhankqalazo ngemiba ebandakanya iinkonzo zalo masipala. Usodolophu uphefumle ngalo mba ekho nawo amalungu eSANCO watsho esithi zonke izikhalazo zihoyiwe yaye uphando luyaqhuba. 
Kumba womhlaba iSANCO ethi uthathwe ngumasipala ngesinyanzeliso, usodolophu uthi umasipala usebenzise umhlaba awuthengileyo yaye unazo iimpepha ezingqina intengo leyo. 
Evala intetho yakhe eshiye abasebenzi balo masipala benyembezana uJiyose uthe unethemba kulowo uzakungena ezihlangwini zakhe ukuba akayi kubadanisa abantu, ubulela ithuba alinikwe ngumbutho olawulayo lokuba aphathe."	not available
entertainment	Phela-phela ngoThembeka kwiScandal!	"WAZIWA kakhulu ngendima yakhe engcolileyo kaThembeka Shezi-Nyathi kumdlalo we-e.tv iScandal! 
UMasasa Mbangeni odlala le ndima ithandwayo necatshukelwayo ngabaninzi kulo mdlalo, wothuse uninzi lwababukeli beScandal! ngeendaba zokubeka phantsi kwakhe njengomnye wegqiza lalo mdlalo. 
Kuvakala ukuba uMbangeni ushiya lo mdlalo ukuze agxile kwimidlalo yeqonga neminye imisebenzi. 
UMbangeni, nozibandakanye nalo mdlalo kwiminyaka emihlanu eyadlulayo, uzakubonakala de ibeyinyanga kaMeyi.  
Kodwa ngokutsho komququzeleli wopapasho kwiScandal!  
UMichael Pocock, njengoShakira (Dawn Matthews), indima kaThembeka kulo mdlalo soze ibulawe. 
“UThembeka uyakuhlala ehleli kwilizwe leScandal, ababukeli bangaphinda babuye bambone kwakhona kwixa elizayo,’’ ucacise watsho uPocock. 
“UMasasa uzakube efezekisa amanye amathuba kwiqonga lemiboniso kwakunye nemiboniso bhanya-bhanya. Simnqwenelela konke okuhle.” 
Ngonyaka ka2015, uMbangeni uphumelele iwonga le-South African Film And Television Award (SAFTA) ngenxa yohlobo ayizoba ngayo indima yakhe kwiScandal!. 
KwiScandal! , uThembeka usezingxakini ezinzima emva kokuba umyeni wakhe uQuinton (Brighton Ngoma) ekhethe ukukruquka nokoneliseka ziindlela zenkosikazi yakhe ezimbi. 
Ababukeli balo mdlalo abakazikholelwa iindaba zokushenxa kukaThembeka kwiScandal!  
Bambi besithi lo mdlalo awuyonto ngaphandle kwakhe. 
simphiwe.freddie@inl.co.za"	not available
entertainment	#FathersDay: Ukubaluleka kothando lukatata emntwaneni	"ESAKHULA, uBheki Radebe wayehlala ezibuza ukuba inokuba kunjani ukubanotata? Kwaye inokuba kunjani ukuchitha iFather’s Day notata wakho? 
Oku wayezibuza xa ebona ootata kwakunye noonyana babo behamba kunye kudederhu lweevenkile, bebonakala bonwabile, benobudlelwane obuluqilima. 
Uthi oku kwamenza naye alangazelele ukubangutata ngenye imini. 
URadebe, 36, ekunye nabantakwabo, babekhuliswa ngumama wabo owayengasebenzi kwiilali zaseXobho kwaZulu-Natal, ngelixa utata wabo wayehlala engekho ekhaya ixesha elininzi eziphilela ubomi bakhe edolophini, ekwasebenza apho. Utata wabo wasweleka ngo1995 ebashiya besebancinane. 
Esi sisizathu esamenza abawele ukubangutata naye ngenye imini ukuze ave imfudumalo yobudlelwane bukatata nonyana. 
NgeCawa umhla we19 kweyeSilimela yiFather’s Day, usuku lokubhiyozela indima edlalwa ngootata ebomini. 
Noxa kunjalo, olu suku luza neenyembezi kwabanye nanjengoko bengenabo ootata kuba abasekho emhlabeni okanye  bengekho ebomini babantwana babo. 
Yena uRadebe olu suku luyamncumisa kuba uye afumane amazwi athi “Happy Father’s Day Tata” kunyana wakhe. 
Nangona nje unyana wakhe engekalwazi olu suku luthetha ntoni, kodwa kuyise la mazwi avakala kamnandi. 
Lo ngunyaka wesine uRadebe engutata kuOluthando Bayanda – enikwa uthando ngunyana wakhe kwaye naye ekwanikeza ngoloo thando lukatata kuye. 
“Ukubangutata yimvakalelo endingakwazi kuyichaza ngamagama kuba yimvakalelo emnandi!” kutsho uRadebe osebenzela I’solezwe lesiXhosa njengomfoti. 
Ukhumbula mhla wayesiva okokuqala ukuba uza kubangutata. 
“Yaba luvuyo emva kokwazi ukuba umama wakhe ukhulelwe, zange ndikwazi ukuzibamba, ndaya kuxelela abantakwethu ukuba ndiza kubangutata,” uyabalisa. 
Uthi nangosuku lokuzalwa konyana wakhe wayengakwazi kulinda kuluchulumanco. 
“Ukumbona kwam okokuqala evule amehlo, wayebonakala ngathi unento ayicingayo. Ndamphakamisa, ndamfunqula, ndingakholelwa ukuba ndingutata,” kutsho uRadebe ezele luncumo. 
URadebe uthi nabahlobo bakhe ababe sele bengootata babenobudlewane obuhle nabantwana babo, wafunga wathi naye uya kumthanda owakhe umntwana. 
Uthi nangona ehlala kude ngokomsebenzi, kodwa ithuba nethuba alifumanayo ulichitha nonyana wakhe, emhlamba, emtyisa kwaye edlala naye kususela eselusana. 
Uthi uthando lukanyana wakhe ulibona xa elinganisa yonke into ayenzayo. 
“Okuthetha ukuba andinaze ndenze nto igwenxa phambi kwakhe kuba ndingumzekelo kuye,” ubuya atsho. 
URadebe ucebise ootata ngelithi uthando sisipho esoneleyo emntwaneni kunezinto ezithengwayo, kuba abantwana abalulibali uthando lomzali."	not available
sports	Ayaphi Amakhosi awayenomonde, enokuthula noxolo, ezixabisile?	Yoxuthiwe intlank’emlonyeni,Asala Amakhosi emfimfith’amaxolo,Agcwal’umsindo nolaka nobunqevu,Ubundlobongela nobundladiya bazipha isikhundla ,Ubugewu nobuguvela ayisosisombululo,Zibhenceni ,nizifune ,nizibuze,Nifune indlela yokuya phambili,Akuqali ngani ,kwaye kungagqibelisi,Amazinyo ajike abazinyanda,Niqale ngoqava kanti nilele,Xolani lidudume ledlula.Ndithi ngxe Makhos’ amahleUkukhwazwa ungekaphumi ehlathini kuyingozi,Aph’ ebomini kunexesha lokuhleka uqikileke,Kwalapha ebomini kunexesha lokulila,Zikombathe inzingo nenkxwaleko,Kubengathi nentaka ziyakuhleka,Ayaphi Amakhosi awayenoxolo nothando?Ayaphi Amakhosi awayenomonde?Ayaphi Amakhosi ayezixabisile ezithanda?Ayaphi Amakhosi ayehlala ethembeni?Sikhumbula Amakhosi awayenesidima nesithozela.Akumnandang’ukubona uloliwe obehamba ngesantya esiphezulu umbone ehamba ngesefudo isantya,Kulapho intliziyo yomlandeli ihluthuka khona esihlalweni,Selan’ amanzi nixole Bafana bokuthula noxolo,Ngxee bafana bengxwabangxwaba nengxokoloSelan’ amanzi nixole aninodwa kulo mbhodamo,Ithemba lenu belikwindebe yeNedbank,Amaphupha atshabalele.Bekuhlekwa izolo kumnandi kuzibhuzayisiNamhlanje zijikile izinto, yincindi yekhala,Le nto iyibhola xa kuthiw’iyaqengqeleka kuthethwa ngeemeko ezikumila kunje,Ibathwana lee ndlavini lingcolise igama labalandeli bonke,Indladiya ezingoncanyelweni zifake umfanekiso ombi kumakhos’ephela,Ayikho indlela yokucacisa ubundlobongelaUbundlobongela abunambala.Zesingaphindi sehle esisehlo singumzekelo ombi kumhlaba uphela,Andinqweneli naliphi iqela lebhola elibonisa ingqumbo yalo ngobundladiya,Ngumkhwa ikwangumkhuba ombi kwaye uya ngokuqheleka,Kodwa uzakuphuma nadlolwazana,Oontaka-mpuku baza kutshelwa zizicheku,Kwehla ngamqala-mnye Makhosi,Akulahlwa mbeleko ngakufelwa.	not available
sports	Abantwana baqeqeshwa ngezakhono zokuqubha	"UKUQUBISANA nezehlo zokutshona nokubhubha kwabantwana kwiilwandle nakwiipuli, umasipala iBuffalo City ubhinqe omfutshane uluthathela kuye uxanduva lokuqeqesha ulutsha kwizikolo nakumaziko akhethiweyo kulo mmandla.  
Le nkqubo iqulathe ukufundisa abantwana ngeendlela zokhuseleko zokuqubha elwandle nakwiipuli, kwaye izakwenziwa ngooLwezine kwiipuli zase-Orient ze ngooLwezibini yenziwe kwiipuli zaseParkside.  
Yimali ebalelwa kwi-R137 550.00 ebekelwe bucala ukuphumeza iinjongo zale nkquleqhu. Lo msebenzi wenziwa ngokubambisene norhulumente wesixeko  iLeiden eNetherlands.  
Umasipala uthi ukwenza oku ngenxa yezehlo ezibini zalo nyaka apho kwatshona umntwana wabhubha kwipuli iJoan Harrison ngaseSelborne ze kwaphinda kwabhubha omnye kwidama iMzonyana eScenery Park.  
Kutshanje lo masipala usungule le nkqubo kwiipuli zase-Orient eQuigney, apho iinjongo ibikukuqala ngokusesikweni olu qeqesho ekulindeleke ukuba luthathe iinyanga ezintandathu ukusukela ngoku.  
Bangamashumi amabini abantwana baseDuncan Village logama bekwangamashumi amabini abaseScenery Park abazakuthi baxhamle kolu qeqesho.  
Umfundi waseNompumelelo Primary eDuncan Village, * -Olula Mlonyeni (9), uthi uzimisele ukufunda nangakumbi kwizakhono zokuqubha. 
 “Ukuqubha kuyonwabeleka kodwa kuphinde kwenze ndoyike ukutshona nokurhaxwa. Ngolu qeqesho ndiza kufunda ukuqubha ngokhuseleko nangokuzithemba,” utshilo uMlonyeni.  
 Isithethi saseBCM uSamkelo Ngwenya uthi ngokwenza le nkqubo bafuna ukuqinisekisa ukuba abantwana bafumana izakhono zokubenza ukuba bakhuseleke xa bequbha."	not available
entertainment	Bazishicilele ifilimu ngeLockdown	"Usapho lakwaStuckman luziintlaba zahlukane kwaye kuthe kwakubhubha abantu balapha abadala, inkulu yomzi uMike yabona ilithuba lokuba ingcibe imihlambi eyalanayo. 
Umbuzo ngowokuba ke ezi nzame zokwenza ubunye kusapho zakuphumelela kusini nanjengoko uMike evelelwa ngamabibi anokubeka umtshato wakhe noJessica emngciphekweni. 
Futhi ingaba yintoni le iqulathwe kumyolelo katata kaMike, neyenza ubani othuke emva kokuba idizwe ligqwetha lomfi. 
Abathengisi bemidlalo yeqonga baqhele ukuthi “konke kuza kuvela kungekudala”. 
Konke oku kuqulathwe kwifilimu ethi The Ground Under, eyenziwe phantsi kwesisekezelo sobuqhula, nebhalwe nguLukhanyo Bele waseMdantsane, nosele eneminyaka elishumi ehlala eAustria, apho asebenza khona njengomlingisi kwimidlalo yeqonga. 
Le filimu, ekulindeleke ukuba ibe kanti iyabukelwa kweyeDwarha, yenziwe ngexesha lokuvalwa kweentshukumo ehlabathini (lockdown). 
Bekungekho qela lifotayo kule filimu. Abadlali bazishicilele ngokwabo into ayenza uBele abengumdaka wokuqala ukwenza oko. Kwankqu nale filimu ingayeyokuqala ukuveliswa ngolu hlobo. 
Ebalisela I’solezwe lesiXhosa eseAustria, uBele uthe: “Siye sadibana kuZoom, apho abadlali bebeye bamamele khona imiyalelo ngethuba bezishicilela kwiimfonomfono zabo. Mna nomhleli uStephen besiye sithathe ezona ndawo zishicileleke ngcono emva kokukhetha.” 
Le filimu iqale emva kwenyathelo likaTim Greene owakhweba abadlali kuFacebook ngexesha leLockdown eMzantsi Afrika ze wafumana ngaphaya kwezicelo ezingamakhulu amabini. 
Abadlali bale filimu balishumi. UBele uthi okwangoku isephantsi kokuhlelwa. 
sithandiwe.velaphi@inl.co.za"	not available
politics	Baza konyula iinkokheli ngekhompyutha kwiDA	"Yonke into imi ngobume kwinkongolo yeDemocratic Alliance yaseMpuma Koloni ekulindeleke ukuba yonyule isikhokelo esitsha sephondo kwiveki ezayo, isebenzisa ubuxhakaxhaka bale mihla. 
Akukho bathunywa baza kungungelana kwindawo enye kule nkongolo, elowo nalowo uza kuthabatha inxaxheba ngomatshini wakhe onyule isikhokelo futhi anike uluvo lwakhe kwimixholo exoxwayo. 
Le nkongolo, ekulindeleke ukuba kuthabathe inxaxheba abathunywa abangaphaya kwamakhulu amathathu, yeyokuqala ukuqhutywa ngolu hlobo eMzantsi Afrika. 
Iinkongolo eziliqela eziquka ezengingqi zeANC eMpuma Koloni ziye zalibaziseka ngenxa yentsholongwane yeKhorona. 
Isithethi seDA eMpuma Koloni, uMlindi Nhanha, uthi eli nyathelo lenkongolo eza kubanjwa kusetyenziswa ubuxhakaxhaka bale mihla, lixela ukuba lo mbutho ukwizandla ezihle kweli phondo. 
“SiyiDA eMpuma Koloni siza kwenza imbali ngokusindleka inkongolo yezopolitiko yokuqala eMzantsi Afrika kusetyenziswa ubuxhakaxhaka bale mihla, ngomhla wamashumi amabini anesithoba (29) kweyeThupha. 
“SiyiDA sizinikele kwidemokhrasi yangaphakathi embuthweni nokuphendula kubaxhasi bethu. Siza kuqhuba nokuza nezisombululo ezinobuchule kwimingeni eliqela esijongene nayo ngenxa yokuvalwa kweentshukumo ngenxa yeCovid-19,” utshilo uNhanha. 
Kule nkongolo, oyinkokheli yeDA ephondweni uNqaba Bhanga kulindeleke ukuba aphinde aqhube nesikhokelo asithathe kuAthol Trollip ngo2017, emva kokuba igama lakhe lithe laphakanyiswa ngaphandle kokuphikiswa. Usihlalo wephondo kwiDA uAndrew Whitfield naye kulindeleke ukuba aqhube kwisikhundla sakhe emva kokuba igama lakhe liphakanyiswe ngaphandle kokuphikiswa. 
Isikhundla ekulindeleke ukuba kukhutshiswane ngaso sesikaSekela Nkokheli ephondweni apho uBobby Stevenson, Terence Fritz, Chantel King noDharmesh Dhaya kulindeleke ukuba bavane amandla. 
Esinye isikhundla ekuza kutshiswana ngaso sesikaSekela Sihlalo wephondo apho uMarshall von Buchenroder, Yusuf Cassim, Vicky Knoetze noWonga Potwana kulindeleke ukuba baqubisane."	not available
sports	Kukude ebhakubha kumaqela aseBhayi	"Ikho inkolelo yokuba ngathi isixeko saseBhayi saqalekiswa ngokuphathelele emidlalweni yabakudidi oluhlawulwayo. 
Khangela nje ezenzeke kule veki kwiSouthern Kings nakwiChippa United.  
Masiqale ngeKings: sekumzuzu ngoku kuvakala ukuba i-Eastern Province Rugby Union ithwaxwa ziinkxwaleko zokungabi namali kangangokokuba abadlali ababhatelwanga imivuzo yeenyanga ezimbini, le yeDwara [October]ukutsho ke ndawonye nale yeNkanga [November]. 
Le meko yokunqongophala kwabaxhasi bomdlalo abangovuz’imali kule Rugby Union ingumnqa kwisixeko esinamagama amakhulu abavelisi benqwelo mafutha nabavelisi bamatayala, ooVW, ooGM, nooGoodyear ndibala ntoni na, yaye futhi kukho nomzi omkhulu wakwaCoega, apho mhlawumbi ubani angatyhola ngokuba zezi ngxelo zokutyiwa kwemali nempatho mbi ezenza ukuba aba somashishini bakhulu kangaka bahambele kude kweli qela lo- mbhoxo, iiKings. 
Kule veki omnye wabadlali abaphambili kwiKings[Hooker], uMichael Van Vuuren, ufake eli qela emagqwetheni ngelithi akasakwazi kuphila ubomi obuyintlekisa ehamba ecela amalizo koogxa bakhe nakwizihlobo zakhe kuba engamkelanga iinyanga ezimbini. 
 Lo kaVan Vuuren ukhe wacatshulwa kumzi weendaba esithi: “eyona nto indikhathaza kakhulu yile yokuba bandithatha ngapha eFrance bathi mandibuye ndizokudlala apha eNelson Mandela Bay, nto leyo ndayithakazelela kakhulu ngokuba yayindibuyisela ekhaya. 
 Kungoku nje ndiyazisola kuba nangona ibingaphumi nje yona imali kusithiwa akukho mali; ndithe chu ukudlala ngokuthembeka nokuzilolonga ngomonde”. 
Kukholeleka ukuba iSouth African Rugby Union [SARU] ijamelene nezikhalo zabadlali, ithathe abangamashumi mabini anesibini kuphela yabafaka ekhwapheni layo ngokwasezimalini, kwaze kwashiyeka into eninzi yabadlali ikhamisile.  
Eli nyathelo lidale isankxwe esingaphaya kokuqonda, neyantlukwano emasikizi kakhulu, kangangokokuba iqaqobana labadlali beKings abebeshiyeke ngasemva; babethe itoyi-toyi kuCheeky Watson, umongameli we-Eastern Province Rugby Union, bekhokelwa ngamakwedini ooKevin Luiters noRonnie Cooke besithi makajike amatye abezizonka. 
Sithetha nje lo kaWatson ujamelene namagqwetha abadlali abaninzi abafuna iimali zabo, phambi kokuba kuvulwe imilomo. Yazi iyakuzala nkomo ni na, kuba kule sizini izayo kulindeleke ukuba iiKings zingenele ukhuphiswano lweSuper Rugby, yaye le yintlekele eyenza umbhoxo kwiphondo leMpuma Koloni ubeyintlekisa nakuthathatha. 
Kwelinye icala kwalapha eNelson Mandela Bay, iqela lebhola akhatywayo, iChippa United, linike umqeqeshi wayo uRoger Skhakhane ikhefu elifutshane, phofu imnqumamisela ukurhanelwa ukuba ufike emva kwethuba ebelindeleke ngalo eMthatha kwimidlalo yokukhumbula ongasekhoyo uBawo uMandela, nalapho eli qela libethwe kabuhlungu yiMthatha Bucks wabe uSkhakhane etyholwa ngokufika enuka umphanda phu. 
Xa bebexambulisana ngalo mcimbi kunomathotholo uSkhakhane noLukhanyo Mzizi, ongumlawuli jikelele kwiiChilli Boys, uMzizi utyhole kuqala ukuba umqeqeshi lo ulwe nelinye igosa wabe ezitshizile enuka bona emabaleni omdlalo. USkhakhane yena utyhole ngokuba uMzizi lo ebengekho emabaleni ekwantliziyo ndise ngemoto yomsebenzi ngexa yena ebeyifuna, yaye yena [Skhakhane] ubhidene negosa elijongene nabadlali bakhe akuphawula ukuba abadlali batyiswa iinkowane phambi kokuya kudlala. 
Xa ebebuzwa uMzizi ngumsasazi wezemidlalo kwiMetro Fm, uRobert Mawrawa, ukuba unabungqina buni na bokuba uSkhakhane ubebutyile; usuke wakhala ngoMandela nangokuthi uSkhakhane uphoxise ngeli qela leChilli Boys phambi kwabantu abakhulu basebuRhulumenteni. Kwacaca ukuba uSkhakhane khange avutheliswe okanye atsalwe gazi.  
Le ngxoxo ihambe yahamba sabona ngoSkhakhane ediza amahlebo okuba ngaxesha lithile iqela laseFree State, iBloemfontein Celtic, kuvakala ukuba umqeqeshi walo uClinton Larsen umkile; lo ka Mzizi ukhe waya kuSkhakhane wambuza ukuba angamzameli na lo mqeqeshi umsebenzi na kwiCeltic.  
USkhakhane uqwele ngokuthi yamothusa kakhulu into yokuba umphathi wakhe afune ukumfunela indawo kwelinye iqela abe yena esephantsi kwekontraka yeChippa United. 
USikhakhane sigqibele ezakulungiselela ukuya kuthawuza phambi kwekomiti elungisa izimilo yeChippa United, naleyo sesiyobona phambili ukuba izakuphelela phi na. 
 Abafundi beli phepha bavakele bedikiwe zizenzo ezilolu hlobo zabaphathi beli qela besithi bekukudala kakade ivele imikhonyovu enje."	not available
sports	UTinkler uthi isindile iSuperSport United	"Oomakad’ezondana, iCape Town City neSuperSport United, babethene akwabikho efuna ukoyiswa kwakhona kumdlalo obubanjelwe eCape Town Stadium izolo ebusuku. Lo mdlalo we-Absa Premier Soccer League uphele la maqela mabini ebambene ngo’1-1.  Amatsatsantsa A Pitori agoduke ephoxeke kanobom emva kokuhamba phambili ngegowuli elifakwe nguKingston Nkatha.  Impazamo eyenziwe nguReyaad Pieterse – ophume epalini kodwa akayifumana ibhola – inike uLebogang Manyama ithuba lokulinganisa izinto.  Eli nqaku linye lizuzwe yiCape Town City kulo mdlalo obumhle ngeyona ndlela liyibethelele indawo yayo phaya phezulu kwiPSL.   Nangona u-Eric Tinkler ekuqonda ukubaluleka kwenqaku elifunyenwe liqela lakhe – kodwa uthi amanqaku amathathu ebelifanele ngenxa yendlela elidlale ngayo kulo mdlalo. Isiqingatha sokuqala somdlalo silawulwe yiCTC ngokupheleleyo, ingxaki yayo ibe kukungawasebenzisi kakuhle amathuba wayo.    “Ndicinga ukuba besifanelwe yinto engaphezulu kwenqaku elinye kulo mdlalo. Sibasukele kakhulu kwisiqingatha sokuqala futhi khange sibanike thuba lokuphefumla. Ingxaki nje endiyiphawuleyo kukuba abadlali bethu bebengathathi izigqibo ezifanelekileyo phambi kweepali. Impazamo nje enye esiyenzileyo ibanike ithuba lokusohlwaya. Ndiyalamkela inqaku esilifumeneyo, sonke sifuna ukuya kwikhefu sinamanqaku,” utshilo uTinkler izolo emva komdlalo kumabonakude.   Iqela lasePitoli liye kweleNtlanzi linethemba lokubuyisa izitya emva kokubethwa ngo’2-1 kumdlalo wamagqibela kankqoyi weTelkom Knockout ePeter Mokaba Stadium kwiveki ephelileyo. Ibonakele ngathi ingenzeka lo nto kwisigaba sesibini somdlalo ngoba iSuperSport United isidlale kakuhle – kodwa iinzame zayo zipotyakele kwimizuzu yokugqibela. UStuart Baxter ubonakele ephoxeke kakhulu emva komdlalo. Lo mqeqeshi uthe impumelelo ibilifanele iqela lakhe.    “Abadlali bazamile kakhulu, ibe lilishwa nje ukungafumani kwethu amanqaku apheleleyo kulo mdlalo. Ndicinga ukuba isiqalo sethu besisihle kakhulu. Into endiyibonileyo kukuba ibhola besingabelani ngayo kakuhle kulo mdlalo – kwaye naxa sihlasela, besingenzi ngendlela efanelekileyo. Size apha sizazi iindawo ekufuneka sibabethe kuzo emva komdlalo weveki ephelileyo,” utshilo uBaxter emva komdlalo.   Ngoku iCape Town City ihleli phezulu kwiPSL – kodwa yiSuperSport United ebinethuba lokuhlala phezulu ukuba ibiwuphumelele lo mdlalo.     
Oomakad’ezondana, iCape Town City neSuperSport United, babethene akwabikho efuna ukoyiswa kwakhona kumdlalo obubanjelwe eCape Town Stadium izolo ebusuku. Lo mdlalo we-Absa Premier Soccer League uphele la maqela mabini ebambene ngo’1-1.  
Amatsatsantsa A Pitori agoduke ephoxeke kanobom emva kokuhamba phambili ngegowuli elifakwe nguKingston Nkatha.  
Impazamo eyenziwe nguReyaad Pieterse – ophume epalini kodwa akayifumana ibhola – inike uLebogang Manyama ithuba lokulinganisa izinto.  
Eli nqaku linye lizuzwe yiCape Town City kulo mdlalo obumhle ngeyona ndlela liyibethelele indawo yayo phaya phezulu kwiPSL. 
  
Nangona u-Eric Tinkler ekuqonda ukubaluleka kwenqaku elifunyenwe liqela lakhe – kodwa uthi amanqaku amathathu ebelifanele ngenxa yendlela elidlale ngayo kulo mdlalo. Isiqingatha sokuqala somdlalo silawulwe yiCTC ngokupheleleyo, ingxaki yayo ibe kukungawasebenzisi kakuhle amathuba wayo.  
  
“Ndicinga ukuba besifanelwe yinto engaphezulu kwenqaku elinye kulo mdlalo. Sibasukele kakhulu kwisiqingatha sokuqala futhi khange sibanike thuba lokuphefumla. Ingxaki nje endiyiphawuleyo kukuba abadlali bethu bebengathathi izigqibo ezifanelekileyo phambi kweepali. Impazamo nje enye esiyenzileyo ibanike ithuba lokusohlwaya. Ndiyalamkela inqaku esilifumeneyo, sonke sifuna ukuya kwikhefu sinamanqaku,” utshilo uTinkler izolo emva komdlalo kumabonakude. 
  
Iqela lasePitoli liye kweleNtlanzi linethemba lokubuyisa izitya emva kokubethwa ngo’2-1 kumdlalo wamagqibela kankqoyi weTelkom Knockout ePeter Mokaba Stadium kwiveki ephelileyo. Ibonakele ngathi ingenzeka lo nto kwisigaba sesibini somdlalo ngoba iSuperSport United isidlale kakuhle – kodwa iinzame zayo zipotyakele kwimizuzu yokugqibela. UStuart Baxter ubonakele ephoxeke kakhulu emva komdlalo. Lo mqeqeshi uthe impumelelo ibilifanele iqela lakhe.  
  
“Abadlali bazamile kakhulu, ibe lilishwa nje ukungafumani kwethu amanqaku apheleleyo kulo mdlalo. Ndicinga ukuba isiqalo sethu besisihle kakhulu. Into endiyibonileyo kukuba ibhola besingabelani ngayo kakuhle kulo mdlalo – kwaye naxa sihlasela, besingenzi ngendlela efanelekileyo. Size apha sizazi iindawo ekufuneka sibabethe kuzo emva komdlalo weveki ephelileyo,” utshilo uBaxter emva komdlalo. 
  
Ngoku iCape Town City ihleli phezulu kwiPSL – kodwa yiSuperSport United ebinethuba lokuhlala phezulu ukuba ibiwuphumelele lo mdlalo."	not available
entertainment	Ukwindawo yokugutyula iziyobisi * -HHP	"Imvumi yomculo weHip-Hop uHHP, kuvakala ukuba ungene kwiziko lokulwa nokusebenzisa iziyobisi (rehab facility) kule veki. 
 Ezi ndaba ziza kanye emva kokuba le mvumi idumileyo kuMzantsi Afrika nakwamanye amazwe ixelele uGareth Cliff kudliwano-ndlebe lukanomathotholo ukuba uzame ukuzibulala amatyeli amathathu kunyaka ophelileyo.  
Kwikhasi lakhe leFacebook, uHHP uzakuba kweli ziko iintsuku ezilishumi kwinto ayibize njengoku ‘coca iipilisi zomvandedwa (anti-depressants) emzimbeni wakhe’ Ngokokutsho kwakhe, ukhangela uncedo ukuze abe uyilungele ikhonsathi esendleleni azokuyizimasa.  
Le khonsathi yomnikelo, izakube ibanjwe ngomhla we-7 kuCanzibe, ngumcimbi wokuqokelela imali kaZoey Kubheka omncinane owafunyaniswa enesigulo se- dyskinetic cerebral palsy, kungoku nje udinga isixa semali ebalelwa kwi-R300 000 ukuze afumane unyango olubizwa i-stem-cell therapy."	not available
sports	UDu Preez uthi uphethwe kakuhle kwiStellenbosch!	"Ifolosi yeStellenbosch, uAshley du Preez, iza kufunwa ngapha nangapha ngamaqela amakhulu adlala kwiDStv Premiership. Kodwa kwakufuneka azimisele ukuba ayamfuna nyhani ngoba akazimiselanga kulishiya iqela laseNtshona Koloni. UDu Preez, 24, uzenzele igama ngokufaka amagowuli emidlalweni yeDStv Premiership ancede iStellenbosch eza kuvala isizini isendaweni ehloniphekileyo. Kutshanje uDu Preez ebe ngundabamlonyeni emva kokufaka amagowuli amabini awise iMamelodi Sundowns eziintshatsheli zeDStv Premiership. Kanti phambi koko washiya amaqela afana neChiefs nePirates eziingxwelerha emidlalweni egqithileyo. Ukudlala kwakhe kakuhle uDu Preez kunokwenzeka kunyuse umdla wamaqela amakhulu kuye. 
Nangona esazi ukuba into enjalo ingenzeka – kodwa yena uthi ingqondo yakhe nentliziyo yakhe ikwiStellenbosch. Ukuthethe oku ekuqaleni kweveki kwincoko ebiphakathi kwakhe ne-IOL Sport. “Ndonwabile kule ndawo endikuyo. Ingqondo yam ndiyimilisele kwiStellenbosch. Ndifuna ukwenza indima ebonakalayo apha kuyo,” utshilo uDu Preez. Iingcambu zikaDu Preez zondele kwiStellies ngoba siso esimfundise ibhola ekhatywayo samnika nethuba lokuyidlala kwinqanaba eliphezulu. Uthethe kamnandi ke ngoSteve Barker, umqeqeshi wakhe, odume ngokuvelisa abadlali abaqaqambileyo ebholeni yaseMzantsi Afrika. 
“Umqeqeshi wethu ungumntu olunge kakhulu. Usebaleni, ungekho sebaleni kuyafana. Intsebenziswano phakathi kwam naye intle kakhulu. Ukungatshintshwa kwabaqeqeshi kwenze sangabantu abanobuhlobo obuqinileyo phakathi kwethu. Kwakunzima ekuqaleni kwesizini – kodwa ke sikwazile ukuyivala kakuhle. Iziphumo ezihle kuqala ngokuzixelela wena into oyifunayo,” utshilo uDu Preez ethetha ngomqeqeshi wakhe oqhube kakuhle kakhulu kule sizini. Amaqela aseNtshona Koloni, iStellenbosch neCape Town City aza kuvala isizini ngomdlalo weDStv Premiership oza kube useDanie Craven Stadium emalanga ngoMgqibelo."	not available
entertainment	Umbhali ubalisa ngomhlobo wakhe ‘owathakathwayo’ kwincwadi entsha!	"INCWADI entsha ethi ‘Zigqitywa Kuhlwile, Zibonwe Liwuhlabile’ yingqokolela yamabali amafutshane ebhalwe yinzalelwane yaseSajonisi uMzoli Mavimbela. 
Le ncwadi, enamaphepha ayi149, ayi16 kuwo yimixholo ezothando, iinkolelo ngokuthakatha okanye ukuthakathwa, iziyobisi, urhwaphilizo namanye ke amabali agudle isimo sentlalo yamaMpondo anganeno naphesheya kweQawuka eSajonisi. 
“Umbhali uyiphandisisile yonke imixholo yawo, isekelezelwe kwiziganeko zobomi bokwenene,” kutsho uMavimbela encokolela I’solezwe lesiXhosa ngale ncwadi. 
Le ncwadi ipapashwe ngesibonelelo senkxasomali yokuzipapashela yakwaNational Library of South Africa. 
Kwibalana lokuqala elisihloko sithi uSifologu, umbhali uzinxibise izihlangu zomlinganiswa ophambili, okhulele phantsi kwempathombi kanin’ omncinci njengoko uyise uSifofololo wamfumana eThsorweni kwintombi yeBala. 
“Emva kwentlukumezeko ende, unin’ omncinci emphethe mbengwana ziye zajika izinto, ubomi balo mfanyana babhetelana emva kokuba ethathwe liKomkhulu lakwaNjilo, eMampondomiseni. Sithetha nawe nje unguGqirha ophume izandla,” uMavimbela usibalisela ngamabalana aqulethwe yile ncwadi. 
Ibalana le-15 elisihloko sithi uDingindawo lithetha ngobomi bokwenene bomhlobo wombhali owaphela ephambaniswa ngamagqwirha. 
“Kuba ekrelekrele ekramza kwanto ezizifundo phambi kwakhe eWSU. Amagqirha nabathandazeli baseMajola eSajonisi naseThombo bazama ukumbuyisela ebuntwini kodwa kwacaca ukuba kuntlanga zimka nomoya, iqhinga lokumnyanga limke nenja. Xa uhambahamba kwisitalato iChattam eMthatha akuyi kothuka, gxebe uya kothuka xa ubuliswa lelo geza labumini libetha ntsunte (lihamba ze), ” kubalisa uMavimbela. 
Le yincwadi kaMavimbela yesine. Ngaphambili ukhuphe ethi Chosi Ntsomi  (Iintsomi ezipapashwe ngo2016 ngabakwaMbana Designs and Printing eKapa), emva koko ulandelise ngethi Zezani na ezi zililo? (Imibongo epapashwe ngo2019 ngabakwaMbana) nenye ethi Masibuyel’ eMbo, Konakele Phi Na? 
“UMasibuyel’ eMbo luncwadi lwemveli oluluhlobo lwe-ethnografi, apho kuphandwe kuqanyelelwa ngeencwadi esezipapashiwe, imithombo yolwazi efana nee-akhayivu, amaphephandaba, udliwanondlebe neenkcubabuchopho zamasiko nezithethe zakwaXhosa kwakunye namava ombhali ngala masiko, amachiza esiNtu, iintlobo zeengoma nemidaniso yakwaXhosa, unqulo lweminyanya kunye nokubaluleka kotywala besiNtu kwaXhosa. Yona ipapashwe ngo2021 nguWeza Home Publishing eRhawutini. “ 
UMavimbela ngunyana wokuqala kubantwana abane bakaMam’ uNodumo Bangani intombi yakwaKhiwa eMajola. Utata wakhe nguTat’ uZolani Mavimbela, wakwaFaku kooNyawuza baseNgxongweni eSajonisi. 
UMavimbela, 31, ufunde kwizikolo ezifana neLuphaphasi J.S.S, eMevana J.S.S naseMtyu J.S.S. Aphezulu wawenza eZanokhanyo naseGcinumthetho S.S.S. 
Imfundo enomsila wayithi rhabu eWSU ngo2010 apho wayelinga iBSc. Environmental kodwa waphela eyokwenza iBachelor of Social Work eNelson Mandela University eGqeberha ngo2011. Lo mbhali uye wathwala isidanga see-Onazi kwaye ngoku uxakekile zizifundo zebakala leeMasters. 
UMavimbela, osebenza njengoNontlalontle eGeorge eNtshona Koloni, uthi uthanda kakhulu uncwadi lwemveli, amabali amafutshane, imibongo neenoveli. 
“Uhlobo oluhamba phambili endiluthandayo ngamabali amafutshane kuba awadingi phando lungako kubalinganiswa, iploti, umxholo nempixano yebali njengokuba kungenjalo kwiinoveli. Ewe, ndizithanda kakhuluu iincwadi zesiZulu nezesiNgesi, zininzi ke esendizifundile kodwa ndingabala ekaDBZ Ntuli – uBheka, nekaZakes Mda – The Madonna of Excelsior nekaWilbur Smith – The Diamond Hunters, ekaPixie Emslie – The cry of the rock nethi The rap singer’s song kwakunye nekaNiq Mhlongo – Dog eat dog. 
“Ngegama elinye nje elifutshane, ndikholelwa kakhulu ekufundeni nje zonke iilwimi, ndinawo nomdla wokufunda isiShona, isiSwahili nesiPhuthukezi iNkosi ivuma,” kutsho lo mbhali. 
UMavimbela ukwaguqulela esiXhoseni amabali abhalwe ngesiNgesi.  Ukhe waguqula incwadi kaPixie Emslie ethi The Rap Singer’s Song. 
Xa ufuna ukuxhamla kolu ncuthu lweencwadi, krweca uMavimbela kwinombolo yakhe engu: 0730001407."	not available
entertainment	OwaseMdantsane ngumsasazi omtsha weKids News	"UMHLONTLO Buhle Geleba uthe akuphelelwa lithuba ebenalo kumabonakude, kanti kuza elinye kwinkqubo yeendaba zabantwana kuSABC1. 
UGeleba, 22, usandul’ ukuqeshwa sesi sikhululo siphambili kumabonakude woMzantsi Afrika njengomfundi weendaba zesiXhosa. 
Ebefudula ekwiLockdown House Party ebisasaza kuChannel O, kanti wakhe wathi tshe ithutyana kwiYoTV. Noxa kunjalo, uthi khange afumane bunzima ekungeneni kwicandelo leendaba nanjengoko usasazo iyinto akholelwa ukuba uyayiphila. 
Eli gqiyazana lithi laye lathegwa kumakhasi onxibelelwano zizihlobo zakube zibone eli thuba lokwenza iodishini yokukhangela umsasazi wezi ndaba. 
UGeleba ukhuliswe ngumakhulu notatomkhulu wakhe eMdantsane. Unesidanga saseWits University kwiBA in Media and Sociology kwaye ngoku wenza iiHonours kwiMedia kwalapho eWits. 
Uthi ukonwabele ukufumana eli thuba litsha ebomini bakhe bezosasazo. 
“Ndilonwabele kakhulu eli thuba kwaye nabo bandithandayo bebekholelwa ukuba ndiza kulifumana. Bendikhangela  amanye amathuba kumabonakude emva kokuphela kwebelikho ngaphambili,” kutsho uGeleba okwanguMseki weMBG Entertainment neyinkampani yakhe yezoLonwabo. 
UGeleba uqale ukusasaza eneminyaka elishumi elinambini kwaye ukwalilungu leUN Youth Advisory Panel. 
“Bendifuna ukuzibona ndingomnye wamanina kusapho lwam aveleleyo kumakhondo akuwo,” kutsho uGeleba, okwabulela inkxaso yamanina kusapho lwakhe athi amxhasile, amqhubela emaphupheni akhe. 
Igama likaGeleba lokuqala elithi Mhlontlo yayikwaligama likamalume wakhe ongasekhoyo. 
IiKids News zisasaza ngoMvulo ukuya ngoLwesihlanu ngentsimbi yesithandathu ekuseni kwiSABC1."	not available
sports	iMamelodi Sundowns ingcwabe iAl Merrikh emdlalweni weCAF Champions League!	"Iqela lebhola ekhatywayo lasePitoli, iMamelodi Sundowns, livale imidlalo kaGroup A lihleli phezulu emva kokuba lingcwabe iAl Merrikh namhlanje emalanga eGoli. Amasandawana ayivuthulule ngamagowuli amathathu eqandeni (3-0) emdlalweni weCAF Champions League obumhle eFNB Stadium. Nangona iSundowns iye emdlalweni sele inayo indawo yayo kumjikelo olandelayo – kodwa iqale umdlalo ngokukhulu ukuzimisela. Abaqeqeshi bayo baqale umdlalo ngabadlali abafana noGeorge Maluleka noMosa Lebusa abanethuba elide bengasadlali ngenxa yezizathu ezahlukeneyo. Bekunyanzelekile iAl Merrikh ilwele ukufumana igowuli kuqala emdlalweni ukuze yandise amathuba wayo okuphumelela nokuya kwisigaba esilandelayo seCAF Champions League. 
Endaweni yoko, iSundowns ibhakuzelise umnatha kwangoko emdlalweni ngentloko kaMaluleka ofumene ibhola ebikhatywe ngobuchule nguAubrey Modiba ekoneni. Kuyiwe kwixesha lokuphumla iSundowns ihamba phambili ngegowuli elinye eqandeni. Bebezama ukudlala abadlali beMerrikh – kodwa bonganyelwe zizitshovutshovu zasePitoli ezincwase ukuphumelela indebe yeChampions League okwesibini. Emva kweshumi elinesihlanu yemizuzu kwisigaba sesibini, uSurprise Ralani uphume phakathi kwamadoda wafaka igowuli lesibini leSundowns. 
Emva kwemizamo yeendwendwe yokufumana igowuli lokubika ekhaya, uKermit Erasmus, ongene kwisigaba sesibini, ufake igowuli elihle lesithathu emdlalweni. Ukubethwa kweMerrikh namhlanje kucuthe amathuba wayo okufumana iAl Ahly ekwindawo yesibini emva kweSundowns kuGroup A. Ukuqhuba kakuhle kwayo iSundowns emidlalweni yeChampions League kwandisa amathuba wayo okubuyisela ubunganga bayo ebholeni yezwekazi le-Afrika. Kanti nalapha eMzantsi Afrika, inamathuba amahle kakhulu okuphumelela iNedbank Cup nendebe yeDStv Premiership. Nangona kunjalo, kusafuneka yenze umsebenzi ebaleni."	not available
entertainment	Izingqi zotshintsho kwiSABC 3!	"OWONGAMELE icandelo lemisebenzi eSABC, uHlaudi Motsoeneng uqhubela phambili nokufaka umfutho wenkangeleko entsha kwiqumrhu losasazo le-SABC.  
Iinkqubo eziveliswe ngaphandle kumajelo kamabonakude weSABC zizakuncitshiswa, de kuthi kwiSABC 3.  Ezi ndaba zondlalwe kwisiganeko seSABC sokunikezela ngeekontrakti kwiinkampani ezivelisa ubugcisa kumabonakude weli. Ezi nguqu zokunkinkisha umyinge ka-80% weenkqubo ezididiyelwe kweli kwiSABC 3, kulindeleke ziqale ukubonakala ngomhla wokuqala kweyeKhala (01 July 2016).  
Olu tshintsho luza emva kwesibhengezo sokuzisa umyinge ka-90% womculo owenziwe kweli kwizikhululo zikanomathotholo zeSABC ebutsheni benyanga kaCanzibe. Asikeva ukuba zeziphi iinkqubo zeSABC 3 ezizakuchaphazeleka, kodwa singasemoyeni!"	not available
entertainment	Imvumi yeR&B izakudlala kwi-7de Laan	"Umthanda kweliphi iqonga uKB? Emculweni okanye kwiqonga lemidlalo kamabonakude? Usaxakwe unjalo yimpendulo omawuyikhethe, uzakuncuma olukabhlankethe kuba nazi iindaba ezimnandi. 
Umdlali kamabonakude nemvumi yomculo we-R&B uKB Motsilanyane, nowayefudula ekumdlalo we-e.tv iBackstage kunye neRhythm City, uyabuya kwakhona kumabonakude wakho. 
Ngokweengxelo, u-KB uzakudlala indawo kaLesedi, ndima leyo esisigxina kumdlalo i-7de Laan. 
ULesedi uchazwe njengegqwethakazi elizokumela uCecile, ongunina kunyana kaVince – uChristopher. 
UChantal Stanfield uzakudlala indima yakhe njengoCecile, esiza erhuqa unyana wakhe ominyaka mithandathu. 
Ingathi kuzakufuneka athi qwa uVince kuba uLesedi lelinye lamagqwetha ayimelayo into yawo. 
U-KB uzakuqala ukubonakala ngomhla we-3 kuTshazimpuzi, kwinyanga nje emva kwemibhiyozo yesiqendu samawaka amane i-7de Laan isemoyeni. 
Lo ngunyaka weshumi elinesixhenxe lomdlalo usemoyeni kwiSABC 2."	not available
politics	Amaxhala phantsi kwabenkam-nkam	"IArhente ejongene nezibonelelo zikarhulumente kweli iSASSA eNtshona Koloni, ithi uluntu lungayifumana intlawulo yalo de kube yiveki ezayo. 
 Oku kusemva kokuba uluntu olungaphezu kwamashumi amathandathu amawaka lungakhange lusifumane isibonelelo ngenxa yeenguqu ezintsha kumakhadi. 
UMlawuli oyiNtloko obambeleyo eNtshona Koloni, uHenri De Grass, uthi ezinye zeendawo ezincedisa ukuhlawula le mali kubanikazi bayo bezingakulungelanga ukwenza le ntlawulo ukusukela ngomhla wokuqala kweyeKhala. 
Uthi ngenxa yokuba ngoku ezi venkile kuquka nenkonzo yeposi zikulungele ukuhlawula ezi zibonelelo, azikho iingxaki ezilindelekileyo. 
“Inkqubo yokuhlawula izibonelelo iqhuba kakuhle kakhulu ngenxa yokuba sineevenkile ezisincedisayo ezifana noShoprite, Checkers nePick * ’ Pay, apha abantu banokufumana khona imali yabo,” ucacise watsho uDe Grass. 
Uqhankqalazo lwabasebenzi basePosini abangamawaka amabini lubangele ingxaki kwinkqubo entsha yokuhlawula ezi zibonelelo. Abasebenzi basePosini kuzwelonke banyanzelisa ukunyuselwa imirholo ngeepesenti ezilishumi elinesibini ekhulwini. 
Uthetha-thethwano phakathi kwabasebenzi nabaphathi beposi aluhambelanga ndawo kwiveki ephelileyo.  
“Iinkokheli zeSAPO zisiqinisekise ukuba uqhankqalazo aluzukuchaphazela ukugqithiswa kwezi zibonelelo zoluntu kwiphondo leMpuma Koloni,” uthethe watsho uDe Grass.  
Ukanti othethe egameni leSASSA eMpuma Koloni uLuzuko Qina, uthi azikho iingxaki ezintsha ezibonakeleyo kweli phondo ukusukela oko kuqale le nkqubo intsha.  
“Nanjengoko ibiyingxaki kazwelonke le, nathi ibisifumene, kodwa ngoku zonke izinto ziqhuba kakuhle kakhulu, abantu bayazifumana izibonelelo zabo ngaphandle kwengxaki,” utshilo uQina. 
Ingxelo kaSASSA kuzwelonke ithi ngabantu beli abakwishumi elinesibini lezigidi abafumana ezi zibonelelo, kwaye abangamakhulu asixhenxe amawaka sele bengene kwinkqubo yamakhadi amatsha. 
Umlawuli obambeleyo kwaSASSA uAbraham Mahlangu, uthi abantu abanengxaki yamakhadi mabadibane neeofisi zabo kumaphondo. 
“Abahlali abanengxaki bangathetha nathi ngokuthi batsalele umnxeba inombolo engahlawulelwayo yethu engu 0800 60 10 11, sikwanaso nesibonelelo esisodwa kwimeko ezicekethekileyo ezinokubangelwa kukungafumaneki kwesibonelelo,” ucacise watsho uMahlangu."	not available
business	Ithuba lokukhula kwabasakhasayo	"Okwezoshishino nokwalitshantliziyo ekulweleni uphuhliso kwakunye noxhatshazo lwabantwana namanina kweli phondo, uAnelisa Zono, uthi ukubona umntu, ingakumbi omtsha esiwa evuka kuba efuna ukutshintsha imeko yakhe yokuphila, kodwa kungade kubekho mtyhi oko kumophula umphefumlo. 
UZono kungoko ethe wachukumiseka weza necebo apho kuza kuthi kuwongwe oosomashishini abasakhasayo baseMpuma Koloni kwiEastern Cape Hustlers Awards, ukuze bakwazi ukuqwalaseleka kwaye kubekho nento ebakhuthazayo kwiinzame zabo. 
“Eli phulo lichukuyiswa ziinzame zoosomashishini abasokolayo abangade babone impilo yabo iphumelela okanye befumana umtyhi obakhokela kumadlelo aluhlaza. UMzantsi Afrika ujongene nomngeni wabantu abangaphangeliyo kwanokunqongophala kwamathuba enkxasomali kwabo bayidingayo,” utshilo uZono. 
UZono (30), oseMonti, eyinzalelwane yaseDutywa, intsokolo uyazela kuye ekukhuleni kwakhe njengoko ekhula engenabo abazali. Uthi ukungabinabazali ekukhuleni kwakhe kumenze womelela kuba uye wakwazi ukuzimela kwaye wanenjongo ngobomi kwangethuba. 
“Ndiyayazi intlungu yokubangazama ubomi obungcono kungade kuvuleke. Esi sesona sizathu sokuba ndiphakamise abafana nam.” 
Ezi Eastern Cape Hustlers Awards kulindeleke ukuba zibe sekuqaleni kunyaka ozayo u2023. UZono, ukhuthaza uluntu ekubeni lungene njengoko uninzi lwakuthi lube sethubeni elingcono lokuphucula impilo yalo. 
Ezi mbasa azikhethanga bani kwaye zingakhethanga bantu baneminyaka emingakanani, nabani na uvumelekile ukungenela njengoko esithi uZono nayo indlala igquba kumntu wonke ayinaminyaka. Uthi bajonge ukuphakamisa lonke iphondo, kungoko bengakhethi minyaka itheni kwaye nabani na ozizamelayo. 
Eli phulo ulenza esebenzisana neKumkani fm, Montywood kwakunye noMasipala wakhe uMbashe. 
UZono uvale ngelithi “xa wonke umntu enento yokwenza kwaye ekwazi ukubeka ukutya etafileni, ubundlobongela obukhoyo namhlanje ngebungekho kweli zinga. Kwaye ukuba bekukho into yokwenza wonke ubani ebeza kuphakama abe nento ayenzayo ngobomi bakhe.” 
Kumaphulo awenzayo, eli gqiyazana liye lisebenzise kulo empokothweni. 
Ubhaliso longenelo luqalile ngomhla wesithathu kule nyanga sikuyo noluza kuvalwa ngomhla weshumi (10) kwinyanga kaDisemba. Imibuzo malunga nolu khuphiswano nanku uWhatsApp: 078 9263513 okanye ukhangele uEastern Cape Hustlers Awards kufacebook kungenjalo ifomu yongenelo ku: ww.hawards.co.za. 
UZono kuninzi asele ekuphumelele kule minyaka akuyo, nesingabalula okufana nokubanguMongameli weEC Youth Chamber of Business, Co- Founder of Amathole Film and Media kwakunye nezinye."	not available
entertainment	#UZALO luza kudlala iintsuku ezintlanu ngeveki	"Igosa eliphezulu kwiSABC uHlaudi Motsoeneng, ubhengeze kule veki ukuba, umdlalo oqhubayo kamabonakude uZalo, luzakongezelwa iintsuku ukusuka kwezo zintathu ukuya kwezintlanu ngeentsuku zeveki.  
Esi sibhengezo sesiquphe, siza kanye kusuku emva kokuba iSunday Times ngeCawe idize ukuba, le ngqonyela yezemisebenzi eSABC, yasikhaba isigqibo sokunganikwa ikhontraka yesizini yesibini Uzalo, noluveliswa yintombi kaMongameli Jacob Zuma, uGugu Zuma-Ncube.  
Lo msasazeli woluntu wangqina ngokwenene ukuba, uHlaudi Motsoeneng wasinyathela isigqibo samalungu amathandathu eSABC ngekaTshazimpuzi ka2015, isigqeba esasiquka uClara Nzima, uMaretha Bakkes, uVanessa Jansen kunye noReneilwe Sema -nesagqiba kwelokuba iSABC ingaqhubeki nokusasaza iziqendu ezithathu ezibizayo ngeveki zalo mdlalo oveliswa nguStained Glass Picture.  
Emva kwezi ngxelo, nangona le nkqubo ixathula isixa se-R14 000 ngomzuzu, uHlaudi umile kwelokuba uZalo luzakwandiswa ngeentsuku ezimbini, ze lidlale iintsuku ezintlanu ngeveki.  
“Ngoku, ndizakulunika iintsuku ezintlanu uZalo, ukuze lukhuphisane nezinye iisoapie okanye iidrama,” utshilo uMotsoeneng.  
“Nayiphina imveliso eqhuba kakuhle kweli ziko, izakufumana iintsuku ezintlanu nanjengoko ndenzile kweminye imidlalo.”  
Nangona lunemveliso ebizayo nje kuquka nekhontraka enkulu, Uzalo ngowona mdlalo obukelwa ngabaninzi kuyo yonke imidlalo eSABC. 
simphiwe.freddie@inl.co.za"	not available
politics	Ulawulo lwentando yesininzi	"Xa ubukela okanye ufunda iindaba ngengxelo yokubanjwa kukarhulumente 
ngobhongwana ngoosomashishini abathile, uye uzive njani? Xa imihla nezolo kubhalwa ngeziganeko 
zobuqhophololo norhwaphilizo lwemali ngamagosa karhulumente umntu uye azive njani ngezondaba? 
Ukuba ziyakucaphukisa ezi zinto uye wenze ntoni ngalo msindo? Utsalela umnxeba amajelo osasazo uvakalise umsindo wakho? Ubhalela amaphepha ugxeke urhulumente? 
Ubhale oo “Makagxothwe umongameli weli!” kooFacebook nooTwitter bakho? 
Ingaba ezi zenzo ziye zidale utshintsho? Okanye ngemini elandelayo uye ubone ukuba akukho kwa nto etshintshileyo? 
Yimibuzo ebekufanele ukuba siyazibuza rhoqo le. Phantsi kwedemokhrasi, okanye masithi ulawulo lwentando yesininzi, bekumele ukuba abo bonyulwe ngabantu bamamela abantu. 
Kwaye iimfuno zabantu zifezekiswe. 
Kuhle xa sisiva ukuba sineenkqubo zokusondeza abantu kulawulo lwephondo ngeenzame ezifana nooMasiphathisane. Ewe, makabe manxadanxada urhulumente. 
Kwelethu icala singaphawula ukuba nangona kungxolwa ngengxelo yowayesakuba ngumkhuseli woluntu, uThuli Madonsela, abantu basemakhaya abekho apho ncam. Ezilalini kukhalwa ngentswelangqesha, ngembalela, izidlwengu eziphethe amanina nabantwana kakubi kunye nobundlobongela obungathethekiyo. 
Siyabhala ngezi zinto. Kwaye singacebisa sithi kwicala likarhulumente makuqiniswe iinkonzo zamapolisa ezilalini. Nesebe lezemfundo liqinise isihlahla kula macala. Sibonile na pha kuKomani kuvuselelwa iKomani Industrial Park ekuqikelelwa ukuba iqeshe abantu abangama-40 000 kula macala. Sisiqalo esihle esi. 
Makuqhutywe, kufezekiswe iminqweno yentando yesininzi kuqala. Singaxingi kwiingxoxo-mpikiswano ezikude kunabantu bakuthi nezisimfamekisa kwiingxaki eziphambi kwethu. Ukuba sifuna ukuxoxa ingxelo kaMadonsela kufuneka sikwazi ukudibanisa izenzo zabantu abakula ngxelo kunye nendlala yabantu bakuthi.  
Masizingene njalo ezi ngxelo ukuze wonke ubani athathe inxaxheba, azivakalise."	not available
business	Ayonyuka amanani amanina azibandakanya kushishino lentsangu	"Unikwe isohlwayo sokuba abhatale imali engange-R800 kungenjalo achithe iintsuku ezingamashumi amathandathu engaphakathi eziseleni umama obebhaqwe ngamapolisa akuCentane elime intsangu ngaphakathi emzini wakhe.  
Lo mama wohlwaywe yinkundla yamatyala alammandla ngoLawesibini kule veki ngethuba evela kwiinkundla zamatyala. 
UMama onamshumi amahlanu anesithandathu (56) ubudala ubanjwe ngeCawa emzini wakhe kwilali yakuManyube Komkhulu kuCentane.  
Isithethi samapolisa aseGcuwa neziphaluka uKapteni Jackson manath uthi, ixhoba libanjwe emva kokuba amapolisa ethelwe tshupha ukuba utyale intsangu lo mama egadini yakhe. Kulindeleke ukuba achithe inyanga ezimbini ngaphakathi eziseleni kwintolongo yakuCentane okanye ukuzisindisa abhatale iR800 yeerandi. 
UKanti kusenjalo, isithathu sabasetyhini abaphakathi kwamashumi amathathu eminyaka ukuya kumashumi amathandathu anesibini ubudala, ebebebanjwe ngempelaveki kwakuCentane, omnye kwidolophu yaseGcuwa kwangezehlo zokuba nentsangu bakhululwe emva kokuba bethe babhatala izohlwayo zabo ebebezinikwe yinkundla yalammandla. Oko kudizwe nguKapteni Manatha. 
Lo wasetyhini eGcuwa (33) ubanjwe ngamapolisa kusasa ngeCawe emva kokuba ampolisa eve ukuba ushishina ngentsangu. Intsangu leyo ixabisa imali engange R10 000. Ewonke lamakhosikazi ebebanjwe ngempela veki phantsi kwaseMnquma ebemahlanu omnye kubo engowedolophu yaseNgqamakhwe nobefunyenwe enelahle lompu.  
Le ntwazana inamashumi amabini anesine ubudala. Ibivelile kuMvulo wale veki laphinda lamiswa ityala layo."	not available
politics	Yinkunkuma yodwa kwilokishi yaKwaNoxolo	"Basaxhentsa enkunkumeni abahlali belokishi yaKwaNoxolo eBhayi nangona bathenjiswa ukucocelwa le ndawo rhoqo ngumasipala wabo. 
Abahlali bale ndawo bathi badikwe yeyokosa kukungabi nanyani kukasodolophu womasipala waseNelson Mandela uAthol Trollip ohlelele ukubaxokisela abashiye bebambe isisila sehobe. 
Bathe kwiinyanga ezintathu ezidlulileyo, lo sodolophu wafika kule ndawo erhuqa ihlokondiba lamagosa nezigadla ezintathu kwanebhasi awayesithi izele bubuxhakaxhaka beekhamera eziza kubamba abantu abalahla iinkunkuma emabaleni nakufutshane kwezindlu babahlawulise. 
Bathe ukufika kwakhe nezo zigadla naloo bhasi lavuseleleka ithemba labo lokuba uza kubalungiselela nanjengoko wathembisa ukubacocela inkunkuma iphele ithi nya ngeentsuku ezintathu, ngethuba wayecenga iivoti zonyulo lukamasipala ngonyaka ka2016. 
“Samxelela iindaba zakhe nangoko sisithi asiyithembi loo ntshwaqane yakhe kuba oko wabekwa esihlalweni sikasodolophu zange siphinde simbone eNoxolo. Jonga ke nangoku asikacocelwa, sisaxhentsa enkunkumeni ekubeni wayelapha ezokusiqhayisela ngeetrakhi neebhasi zakhe esingaboniyo ukuba wayezithengele ntoni,” utshilo uNzuzo Matiwane ongumhlali. 
Ngethuba wayezokwazisa ngephulo lokucoca inkunkuma kwiindawo zalo masipala, usodolophu uTrollip wachazela abahlali esithi yimhemhe yabo ukubangookhala, banqandane okanye badize abanye abalahla inkunkuma esidlangalaleni kwiindawo ekungafanelekanga ukwenza njalo, esithi yena akanakuphelisa nkunkuma ngeentsuku ezintathu kuba akangoYesu yena wavuka ngeentsuku ezintathu. 
Wathembisa ukuba ibhasi iyakujikeleza imini nobusuku ifota ngekhamera engaphakathi abo bahlelele ukwenza umkhuba wokuthutha inkunkuma babahlawulise umdliwo ongangeR2000.00 
Osisithethi sikasodolophu uSibongile Dimbaza, uthe iphulo lokulwisana nokulahlwa kwenkunkuma lisaqhuba lijonge iindawo zonke zikamasipala."	not available
entertainment	Kumabonakude kuleveki	"MUVHANGO 
UNdalamo ugqiba ekubeni lilixa lokuba aqhawule amatyathanga noMatshidiso. UThandazwa ubuyela kwisikhundla esiqhelekileyo ngoncedo luka-Azwindini. UNdalamo nosapho benza isikhumbuzo sikaVho-Albert.  
 UJames wothukile akuva ngoNdalamo iindaba ezinkulu ngoThandaza. Iqhinga elilandelayo likaMatshidiso lokuzuza uNdalamo ingalelona lakhe lanobungozi. 
ISIDINGO 
UBrad uzimisele ngogwayimbo lwabasebenzi.   
UNikiwe uthabatha inyathelo elinyusa amathemba kuCalvin. UGabriel ujoyina uZukiswa ekukhuculeni umoya omdaka okhoyo ekuhlaleni.  
 UBarker unika uBrad isithembiso esothusayo. UCalvin uzilungiselela ukwenza oyena ndlela-ntle wakhe wanzima ebomini bakhe. 
GENERATIONS 
UNolwazi ugqiba ekubeni alibale ngezolo, aqhubeke ngobomi. Ugqirha Kruger iyamntywantyisa  into uGadaffi amyalela ukuba makayenze.   
Umboniso bhanya-bhanya othunyelwe nge-USB wenza usapho lakwaMoroka luntywantywe. UTau wenza isibhengezo esothusayo kwiinkomfa noonondaba. UGetty ukhwankqisekile yinto ethethwa nguMam’Sonto wokwenene. UCosmo ugunyaziswa ukuba atshabalalise bonke ubungqina. 
 SCANDAL! 
UShakira uzimesele ukuba aqhubeke nobomi bakhe, kodwa akazi ukuba ukuba imfihlo emanyumnyezi ngaye iveziwe. Into ebekufanele idale isidubed 
ube entolongweni ijika ibe yintlekele enkulu echaphazela ubomi babantu abaninzi. ULucas wothukile ziimvakalelo ezingalindelekanga, kwaye oyena mntu wokugqibela ukrokreleka ukuba ubandakanyeka kulwaphulo-mthetho.  
RHYTHM CITY 
UPuleng ufumanisa ukuba nakuba uSuffo efuna ukuba kunye naye nje, uyakusoloko ekhokelisa uNiki noBusi. UMampho noShakes basondelelana mpela. USuffo uzityanda igila kuNiki kwaye uzimisele ukuba alungise izinto. 
UShakes ubhexesha inkqubo kanomathotholo ngoncedo lukaMampho. Udadebawo kaSuffo, uNtombizodwa, ugocagoca uPuleng ngezona njongo zakhe."	not available
entertainment	Igatyana laseGcuwa likwiLive Amp ngokuhlwanje	"“Andisakwazi nokulinda ngoku, ingathi ayenzeki, andikwazanga nokulala kubusuku obugqithileyo,” lawo ngamazwi akhatshwa luncumo kaFezile Makohliso. 
 Kaloku uFezz Junior, nanjengoko ezibiza, uzakube ekwiLive Amp namhlanje nalapho azakube esenza udliwano-ndlebe, kwaye etsholoza naseqongeni. 
Eli gatyana linama-25 kuphela eminyaka, nelinkaba yalo ikumhlaba waseGcuwa kwiMpuma Koloni, laphumelela kwibakala lomculo kumawonga okukhangela italente eTruFM (tru Talent Audditions) ayebanjwe ngenyanga yeDwarha, eSteve Biko Centre kunyaka ophelileyo.  
UFezz Junior wemka efunjathiswe isixa esikwishumi lamawaka eerandi, waze wanikwa nethuba lokwenza ingoma phantsi kweliso likaDumza Maswana.  
“Sele kukudala ndigqibile nokuthunga lo nto ndizayinxiba kumabonakude, kungoku nje ndizakuyinxiba,” utshilo uFezz Junior okwazithungela ngezandla zakhe iimpahla azinxibayo.  
KwiLive Amp ngokuhlwanje, uFezz Junior ekunye noDumza Maswana, bazakube becula ndawonye ingoma ethi “ Imizamo” Le ngoma yeyokuqala kaFezz Junior nawathi wayishicilela noMaswana eMiriam Makeba ECAVC eMonti ebutsheni bonyaka ophelileyo. 
 Imizamo iyafumaneka kwiminatha yokufunxa iingoma. Le mvumi, nesele izinze eRhawutini kungoku nje, idize ukuba imatasa-tasa necwecwe layo ekulindeleke ilikhuphe ekuzeni kuphela konyaka.  
Ungaphoswa yiLive Amp ngo-19:30 kwiSABC 1."	not available
health	Umkhuhlane ubangela ilahleko kwezoqoqosho	"Kungabonakala kungenabungozi ukungaphangeli usuku olunye okanye iintsuku ezintathu ngenxa yomkhuhlane oxine umntu ekhaya.  
Ubunzulu bokufunyanwa ngumkhuhlane bubonakala xa kujongwe ifuthe lawo kwezezimali kwimeko yezimali yoMzantsi Afrika. 
 Ingxelo yeGlobal Hygiene Council ngonyaka ka2015 ithi, iingxaki zezimali ezibangelwa ngumkhuhlane zibangela ilahleko yemali ephaya kwiibhiliyoni ezimbini.  
Olu phando lenziwe kubantu abangamawaka alithoba kumazwe alishumi elinesixhenxe kuquka nelizwe loMzantsi Afrika. 
Othethe egameni leli qumrhu(GHC) uKgosi Letlape uthi ukunyangwa komkhuhlane eluntwini kudla imali ebonakalayo.  
“Iziphumo zibonakalisa ukuba ukunyangwa komkhuhlane kudla imali ephaya kumawaka amane eerandi, kwaye olu phando lisabuye ngeneno kunokuba sinqwenela ukwazi ngalo mcimbi,” uthethe watsho uLetlape. 
Ingxelo yeNational Institute for Communicable Disease ithi eyona ntsholongwane yomkhuhlane ijikelezayo ngoku yiH1N1, kwaye iqale ukwenza umsebenzi wayo kwiveki yokuqala kwinyanga yeSilimela.  
“Ingxelo ephikisana nezimvo zabaninzi umkhuhlane awubangelwa yimoyezulu. Unobangela womkhuhlane kukuba abantu basoloko besondelelene ebusika ngenxa yokuba besoyika ukugodola, lo gama abantu besoloko bethe bhazalala kwiindawo zokonwaba ngexesha lasehlotyeni,” ucacise watsho uLetlape.  
Le ngxelo ikwadize ukuba ngamashumi amane anesithathu eepesenti ekhulwini abahlali boMzantsi Afrika abazihlambi izandla zabo emva kokuba bethe bathimla okanye emva kokuphatha impumlo.  
Ngama 71% abantu abadala abathi bagqithise umkhuhlane kwabanye abantu.  
Iinkampani zibetheka ngenxa yokuba ngamashumi amathathu ananye eepesenti ekhulwini abantu abathi bathathe iintsuku bengekho emsebenzi ngenxa yokugula ngumkhuhlane. 
“Kufuneka ukuba abantu bajonge indlela abenza ngayo xa bekhohlela bohlukane nokukhohlela nje esidlangalaleni, kodwa bakhohlelele esandleni ukuze zihlanjwe kamva,” uthethe watsho uLetlape.  
Othethe egameni le- nkampani yamachiza uPharma Dynamics uMariska van Aswegen uthi abazali ngabona babangamaxhoba okosulelwa ngumkhuhlane.  
“Abantwana ngabona bafumana iintsholongwane kuba esesikolweni kulapho zininzi khona intsholongwane,” utsho Van Aswagen."	not available
health	Iinkonzo zempilo zasimahla kubahlali baseMthatha	"Bangaphezulu kwamakhulu amahlanu (500) abantu abathe baxhamla kwiinkonzo zasimahla zabongikazi besibhedlele iNelson Mandela Academic eMthatha ngethuba esi sibhedlele siphumile siseluntwini sibhiyozela iveki yamanesi. 
Esi sibhedlele sikhumbule iveki yabongikazi (Nurses Week) ngokuthi sisondeze iinkonzo zaso eluntwini ngokumisa iintente kudederhu lweevenkile eCircus Triangle, Mthatha Plaza nase-BT Ngebs Mall. 
Umanejala wamanesi uAyanda Mjali uthe, ngokwenza oku batshayelela usuku lwabongikazi lwephondo noluzakubanjwa namhlanje. 
Abongikazi bebebonakala besenza umsebenzi wabo bekhululekile. Kuwo omathathu la maziko bekuhlolwa iswekile, uxinezelelo lwegazi, ukuhlolwa kwamehlo, incindi yesibeleko, uvavanyo lwentsholongwane kagawulayo neengcebiso kwanokukhutshwa kwamazinyo. 
“Abantu abafunyenwe beneengxaki ezingenakuncedakala apha kula maziko sibenzela incwadi ukuze babonwe ngugqirha esibhedlele,” utsho njalo uMjali. 
Usuku lwabongikazi lukhunjulwa kwihlabathi jikelele, kwaye luhambisana nokuzalwa kukaFlorence Nightingale, umsunguli wobongikazi.  
Isibhedlele iNelson Mandela Academic ilubhiyozela minyaka le olu suku ngeendlela ngeendlela."	not available
entertainment	Uzakumfumana kanjani ngoku unomathotholo wakho kwiDStv?	"NGOMHLA wokuqala kweyeSilimela/ Juni 2016, izikhululo zikanomathotholo kwi-DStv zizakube zitshintsha amanani ezifumaneka kuwo.  
Oku kulandela kukongezwa kwejelo le-M-Net Plus 1 kwijelo * -901. 
IINDAWO OZAKUZIFUMANA KUYO IZIKHULULO ZIKANOMATHOTHOLO kwiDStv ngomhla we-1 kweyeSilimela zezi: 
Metro FM 801, Channel Africa 802,  Good Hope FM 803, Ikwekwezi 804, 5FM 805,  Lesedi FM 806, Ligwalagwala 807,  Lotus FM 808,  Motsweding FM 809,  Munghana Lonene FM 810,  Phalaphala FM 811,  Radio 2000 812, RSG 813,  Safm 814,  Thobela FM 815,  Tru FM 816,  Ukhozi FM 817,  Umhlobo Wenene FM 818,  X-K FM 819,  Groot FM 820,  LM Radio 821,  Hot 91.9 822,  Mix FM 833"	not available
entertainment	Ubusuku angasokuze abulibale uNathi	"IBE bubusuku angasokuze abulibale kubomi bakhe uNathi Mankayi wengoma ethi Nomvula emva kokuba ewole iimbasa ezintlanu kumawonga eSouth African Music Awards (Sama) e-ICC eThekwini ngoMgqibelo. 
UNathi ufumene iimbasa zeBest R&B/Soul/Reggae Album, Best Newcomer, Best Artist, Best Supporting Full Track Music Download neBest Selling Album of The Year. 
UBlack Coffee ebesezithendeni zikaNathi nanjengoko efumene iimbasa ezine. UBlack Coffee ufumene ezi mbasa emva kokuba ebesandula ukuwongwa yi-International Achievement Award ngecwecwe lakhe elithi-Pieces of Me. 
Nalu uluhlu lwezinye iimbasa: 
Best Album of the Year: Pieces of Me (Black Coffee) 
Best Duo/Group of the Year: Big Nuz (For the Fans) 
Best Newcomer of the Year: Nathi (Buyelekhaya) 
Best Male Artist of the Year: Nathi (Buyelekhaya) 
Best Female Artist of the Year: Zonke (Work of Heart) 
Best Rock Album: Desmond and the Tutus (Enjoy Yourself) 
Beste Pop Album: Karlien Van Jaarsveld (My Hartjie) 
Best Pop Album: Tresor (VII) 
Beste Kontemporer Musiek: Elvis Blue (Erens in die middle van nerens) 
Best Adult Contemporary: Judith Sephuma (One Word) 
Best African Adult Album: Dizu Plaatjies & Friends (Ubuntu-The Common String) 
Best Alternative Music Album: Petite Noir (La Vie Est Belle/Life is Beautiful) 
Best R&B/Soul/Reggae Album: Nathi (Buyelekhaya) 
Best Rap Album: Emtee (Avery) 
Best Kwaito Album: Big Nuz (For the Fans) 
Best Dance Album: Black Coffee (Pieces of Me) 
Best Traditional Faith Music Album: TYGC Family (The Journey Begins) 
Best Contemporary Faith Music: Ntokozo Mbambo (Spirit and Life) 
Best Maskandi Album: Imithente (Ichakijana) 
Best Jazz Album: Marcus Wyatt & The ZAR Jazz Orchestra (One Night in the Sun) 
Best Classic Instrumental Album: Wouter Kellerman (Love Language) 
Best Live Audio Visual Recording: Jimmy Dludlu (Live at Emperors Palace) 
Best Collaboration: Dbn Nyts (Shumaya) 
Best Music Video of the Year: Jack Parow & Freshly Ground (Army Of One) 
Best Produced Album: Zahara (Country Girl) 
Best Engineered Album: Black Coffee (Pieces of Me) 
Best Remix of the Year: DJ Sliqe (Do Like I Do Remix) 
isibhalo@inl.co.za"	not available
sports	IChippa United imkhombise umnyango uClinton Larsen	Ezingenayo ngale ntsasa zithi iChippa United imkhombise umnyango umqeqeshi wayo, uClinton Larsen. Ukugxothwa kukaLarsen kulandela ukubethwa kweChippa United ngo’2-1 emdlalweni we-Absa Premiership obubanjelwe e-Orlando Stadium ngoMgqibelo odlulileyo. ULarsen ugxothwa emva kwemidlalo emihlanu qha kwaye iChippa liqela lokuqala kwiPSL eseligxothe umqeqeshi ukusukela oko kuqale isizini entsha. Ihleli kwindawo yeshumi elinesithathu iChippa emva kokudlala ntanganye emidlalweni emithathu nokuphulukana nemidlalo emibini. Ngokwengxelo ekhutshwe yiKickOff.com, uLarsen uthi ugxothwe ngenxa yeziphumo.	not available
entertainment	Ngamagqibela-kankqoyi weZama and the Voices eMonti	"I-ORIENT Theatre eMonti, sele ikulungele ukusindleka amagqibela-kankqoyi (Grand Finale) ee-auditions ze-Zama and the Voice Ministries.  
Ukususela ngenyanga yoMqungu, eli qela lomculo wegospile belithe bhazalala kwimimandla eliqela equka iMonti neQonce, likhangela amalungu amatsha anokungena kulo.  
Phantsi komxholo obusithi: “Unearthing Talent, Changing Lives’’, iZama and the Voices ngenyanga yoMqungu/Janyuwari ifumene iTop 77, nethe yaphunguka yaze yayiTop 30 ngeyoMdumba/Feb.  
Aba bangamashumi amathathu (Top 30) phakathi kwenyanga yoKwindla/ Matshi nekaCanzibe/Meyi baye bahlala kwinkampu ibintsuku-ntathu.  
“Kule nkampu besizilolonga, sikhangelana apho sinamandla nalapho sisilela khona,” utshilo uZama Ntshona ongumsunguli weZama and the Voice Ministries.  
Ngethuba encokola neli phephandaba, uNtshona uvakalise ukuba ezi nyanga zintlanu zidlulileyo bezihamba nochulumanco. 
 “Ibiluhambo olonwabisayo. Besisebenza nabantu abazimiseleyo, nangona benezinto ezibaxakekisayo nje ebomini babo, kodwa bebehlala bethatha inxaxheba usuku nosuku,” utsho uNtshona.  
Zonke ezi nzame, zezokukhangela oompondo zihlanjiwe abazokungena kwiqela iZama and the Voice Ministries.  
Ikhwelo leli qela lokukhangela italente, lisatyelwe ngabo bakoomasipala abafana neMakana,  Amahlathi, Nkonkobe, Lukhanji, Mnquma kunye neBuffalo City Metro. 2 kweyeKhala/ Julayi 2016 ngoMgqibelo, eOrient Theatre, kulapho azakube eqhubekeka khona amagqibela-kankqoyi. UPearl Sonjica (owayekhona kwiClash of the Choirs) kunye noThokozani Fakade (owaphumelela kwiBOM), ngokunjalo noHope Ntshona (ongusozimbasa weZama and The Voices) bazakube betsholoza kweli qonga. 
 Umcimbi uyaqala ngentsimbi yesixhenxe ngokuhlwa. Amatikiti afumaneka eMusic Mix, eGood News Music, eVees Video (eQonce) nasemnyango nge- R100 kuphela. Amasango ayavulwa ngentsimbi yesithandathu. Ungaphoswa!"	not available
sports	UMashaba akayoyiki i-Angola	"Umqeqeshi weqela lesizwe iBafana Bafana, uShakes Mashaba, uzakuqala umsebenzi onzima kakhulu, ngowona ubalulekileyo kumqashi wakhe nakwilizwe ngokubanzi , lo wokudlala kwitumente yehlabathi. Okoko wamkwelwa ngo-1992 uMzantsi Afrika kwimidlalo yehlabathi, ilizwe loMzantsi Afrika lidlale kwitumente yeFIFA izihlandlo ezithathu. 
 Umsebenzi wokuzibekela indawo kwiFIFA World Cup ngumba ophambili kwiSAFA kwaye lo nto yenye yezinto uShakes ekufuneka ezenzile ngakumbi emva kokuba abantu beli bebukele iFIFA World Cup eBrazil kunyaka ophelileyo ngaphandle kwelizwe labo. 
Kodwa nangona kunjalo, uShakes Mashaba, uthi akoyiki ngokoyikiswa kwaye uzakuqokelela iqela elomeleleyo. ABafana Bafana bathelekiswe nelizwe lalapha ebumelwaneni, i-Angola, kwimidlalo yokuzibekela indawo kwi-2018 World Cup ezakusingathwa yiRussia.  
“Ndonwabile kakhulu ngamazwe esizokuqubisana nawo. Andiqondi ukuba ikhona into endinokuyifuna ngaphezulu kwale siyifumeneyo apha namhlanje”utshilo uMashaba. 
“Sidlalile ne-Angola amatyeli aliqela, nangona kwabakho ukubambana phaya naphaya kodwa sithi abathe kratya kunabo kwicala leziphumo. Ndiqiniseke ngento enye, eyokuba sizakuzilungiselela ngokupheleleyo phambi kwalo mdlalo kodwa asingekhe siyithathele phantsi tu i-Angola” wongeze ngalo mazwi uMashaba 
Umdlalo wokuqala phakathi kwala mazwe mabini uzakuba kwisithuba seenyanga ezimbini ezizayo e-Angola, emva kweeveki ezimbini , kuzakudlalelwa umlenze wesibini kweli loMzantsi Afrika.  
Amazwe aphume phambili kumjikelo wesibini kuzakukhethwa kuwo amazwe amahlanu azakuthi amele ilizwekazi le-Afrika kwi-2018 FIFA World Cup.  
Le yimidlalo ekufuneka uShakes Mashaba  ayiphathe ngobunono kwaye aqinisekise ukuba aBafana Bafana bayaya eRussia ngapha koko angabonwa njengomnye wabaqeqeshi abangenzanga mahluko kweli qela emva kokuba litshintshe abaqeqeshi amatyeli aliqela ukusukela ngo’2010."	not available
politics	UMphathiswa ugxeka ukutshiswa kwendlu kaSodolophu	"Kwiveki ephelileyo, umzi kaSodolophu waseSajonisi utshiswe ngumntu ongaziwayo ezinzulwini zobusuku. Kwiveki ephelileyo, uceba kumasipala wengingqi Ingquza Hill wadutyulwa wabhubha ekwindlu yakhe kunye nonyana wakhe. 
UMphathiswa weSebe leNtsebenziswano kuRhulumento neMicimbi yeMveli (COGTA) eMpuma Koloni, uZolile Williams, ugxeka ubundlobongela obugqubayo kumasipala wase-Ingquza Hill naseSajonisi. 
Kwingxelo, uMphathiswa uyangqina ukuba uyifumene imbalelwano ethunyelwe ngusodolophu womasipala waseSajonisi emalunga nezinyanzeliso zeqela labantu abazibiza ngokuba liQonga loLuntu laseSajonisi (Port St. Johns Community Forum). 
UMphathiswa weCOGTA uqhube wathi kwingxelo akukho msindo uthethelela ukutshiswa kwendlu kasodolophu. 
Phambi kwesi sehlo sibi, usodolophu ufumene izoyikiso zokubulawa ngabantu abangaziwayo abafuna ukuba abahlali bale ndawo baqeshwe kwizikhundla zobunkokeli kungenjalo arhoxe njengosodolophu. 
Okwangoku, umphathiswa ebenxibelelana noMkomishinala wePhondo weNkonzo yamaPolisa oMzantsi Afrika (SAPS) ukuze alandelele imeko kuMasipala waseSajonisi kunye ne-Ingquza Hill. 
Isehlo se-Ingquza Hill senzeke kwinyanga ephelileyo, uceba, uFundisile Ranayi kunye nonyana wakhe, uSiyolise Ranayi, oneminyaka elishumi elinesibhozo ubudala, badutyulwa ngamadoda amabini angaziwayo axhobileyo kwikhaya labo eSlovo Park, eLusikisiki. Intombi kaceba eneminyaka esibhozo ubudala yasinda ingonzakalanga. 
UFundisile ubhubhele esibhedlele emva kokufumana amanxeba amabi ngelixa unyana wakhe ebhubhele kwindawo yesiganeko. Abadubuli abakabanjwa kodwa uphando luyaqhubeka."	not available
sports	Iiyunivesithi ezimbini zilwela ukufumana isicoco seVarsity Shield	"Kuzaw’ qhawuka ujingi abantwana bedlala ngomso xa kudibana awona maqela ombhoxo aqhube kakuhle kwiVarsity Shield. Iqela elivale isizini lihleli phezulu kwiVarsity Shield, iFNB Fort Hare University, liza kuxikixana neCape Penensula University of Technology (CPUT) emdlalweni wamagqibelakankqoyi weVarsity Shield oza kube ubanjelwe eDavidson Rugby Field ngentsimbi yesixhenxe ngorhatya namhlanje (Lwesine). Omabini amaqela adlale ngendlela encomekayo yade yasongwa isizini. 
IFort Hare ivale isizini ihleli kwindawo yokuqala emva kokuqokelela amashumi amabini anesithandathu amanqaku emidlalweni emithandathu. Emva kokungabethwa kwayo iFort Hare, iya emdlalweni wanamhlanje ifuna into enye: ukuphumelela. Kuphela kwendlela engasikhusela ngayo isidima sayo emva komsebenzi ewenzileyo kwisiqendi seVarsity Shield salo nyaka. Phambi kokuya emdlalweni wokugqibela, iFort Hare iphumelele idabi lobukhaya ngokubetha iWalter Sisulu University ngo’19-16 emdlalweni obuseDavidson Ruby Field. 
Yona iFNB CPUT, evale isizini emva kweFort Hare, ibethe iFNB UKZN Impi ngo’26-24 ukuze iye emdlalweni wokugqibela. Noxa iCPUT ibikhe yabethwa kwiVarsity Shied – kodwa namhlanje izinto ziza kwahluka kakhulu ngoba iza kube idlalela indebe. Umdlalo uza kuba nzima kakhulu ngoba amaqela omabini afuna indebe eza kuba luphawu loloyiso. Emva kokungaqhubi kakuhle kwiisizini ezigqithileyo, iFort Hare ifuna ukuzibonisa uMzantsi Afrika wonke ukuba umbhoxo yaseDikeni. Iqela eliphumeleleyo liza kufumana indebe linyuselwe kwiVarsity Cup yoompondozihlanjiwe embhoxweni weeyunivesithi eMzantsi Afrika."	not available
politics	Amaqabane ayagxekana	"Usihlalo weANC kuzwelonke uBaleka Mbete usebenzise inkonzo yesikhumbuzo yongasekhoyo uDumisani Mafu eBhisho, izolo, ukugxeka iyantlukwano egquba kulo mbutho.  
UMbete ekunye namanye amalungu aphezulu kulo mbutho aquka uNosiviwe Mapisa-Nqakula, ebezimase inkonzo yesikhumbuzo yeli gqala leANC. UMafu, wakuGatyana, wabangusihlalo wokuqala weANC eMpuma Koloni ngethuba kuqala ulawulo lwentando yesininzi kweli.  
UMbete akakhange alibazise ukugxeka indlela ezintsha eziqhubeka ngaphakathi kwalo mbutho azichaze ngelithi azifani nendlela ebeqhuba ngayo uMafu kulo mbutho. Ukhumbe loo nginginya esithi, uMafu zange axakeke ziithenda (tender), koko ebexakeke luphuhliso loluntu:  
Lo sithetha ngaye apha ebexakeke yinkululeko yabantu kwasekuqaleni kobomi bakhe, ingaba wena uxakeke ukhangela ithenda okanye uxakeke kukuguqula impilo zabanye abantu, uxakeke yintoni kuloo ndawo ukuyo,” ubuzile uMbete.  
Uthi kukho indlela ezintsha zokwenziwa kwezinto ezibangela iyantlukwano ezinzulu kumbutho weANC, esithi imali isoloko idlala indima enkulu kuyo yonke le nto.  UMafu ubhubhe ngethuba ebetyelele ifama eseCawa ekunye nomhlobo wakhe uMakhakha Rubushe kwiveki ephelileyo.  
Lo kaMafu wazimanya nombutho weANC emva kwemigushuzo yolutsha ngonyaka ka1976, ngethuba wayengumfundi kwiYunivesithi iFort Hare.  
Ngenxa yomzabalazo phantsi kombutho weANC, ukwazile ukugudla amagxa kunye neengqanga ezifana noMoses Mabhida kunye noChris Hani.  
Uhambe kumazwe afana neUkraine, Uganda, Angola, Lesotho, Zambia naseRussia encanca ubuqili bokukhokela ngokukodwa kwezomkhosi. 
 Emva kokubuya elubhacweni, usebenze kumasebe karhulumente aquka isebe lokhuselo loluntu,  elezothutho, nesebe lemisebenzi yoluntu kwinqanaba eliphezulu.  
Obengugxa wakhe kumsebenzi waseburhulumenteni uSingata Mafanya, uthi le ndoda ibinesakhono esisodwa sokusombulula ingxaki kumasebe ahlukileyo asebenze kuwo. 
“Uzibonakalise ngokukodwa ngexesha kusenziwa inguqu yokudibanisa amapolisa waseTranskei, Ciskei noMzantsi Afrika, amava akhe, nolwazi lwakhe, ladlala indima ebanzi ngelo xesha kuba kwakudityaniswa abantu ababefunde izinto ezahlukileyo.”  Emchaza ugxa wakhe emzabalazweni uMzwandile Vena, uthi udlale indima ukushukumisa isiseko sengcinezelo eTranskei nakuMzantsi Afrika. 
 “Yimbeko emandla esiyinikiweyo ukuba sidibane naye sisebenze naye ezimpilweni zethu, sifunde nto kuye,” uthethe oko uVena. 
 UMbete umemelele loo nginginya ukuba ikhusele umbutho weANC kubantu abajikela inyaniso ngenxa yokukhusela iziqu ezithile embuthweni weANC.  
Utyhola imali ngokuba ngunobangela wokungamanyani kwamalungu ombutho weANC."	not available
sports	Akayideli iSouthern Kings uJohan Ackermann	"Iinduku zikhutshiwe emgqubeni kule mpelaveki kwiSuper Rugby. Le yimpelaveki ephambi kweyokugqibela kolu khuphiswano. 
Iqela elihamba phambili kwiSuper Rugby, iGolden Lions lijonge ukuyiqoshelisa njengeentshatsheli le sizini. Umqeqeshi weli qela uJohan Ackermann uthi kufuneka bangalijongeli phantsi iqela abazakudlala nalo namhlanje iiSouthern Kings. 
Ukhethe elona qela lakhe alithembileyo * -Ackermann ukulungiselela lo mdlalo wanamhlanje, kodwa into ecacayo kukuba uzakuphumza abadlali abaninzi bakhe abaqhuba kakuhle. 
 Le nto uyenza ukulungiselela umdlalo wokugqibela weeLions xa indwendwela iiJaguares kwiveki ezayo. Alikho iqela ekubonakala ngathi lizakunqanda okanye lisuse iiLions, ekhokela kwinkomfa yamaqela alapha e-Afrika yesibini.  
“Kuqala kufuneka siphumelele kule mpelaveki, ngethemba sifumane nenqaku lebhonasi emva koko siza- kujonga imeko yethu ukuba ime- njani na,” utshilo * -Ackermann. 
“Isigqibo sokuba sihambe nabadlali abasemcimbini okanye abangomelelanga kakhulu kodwa loo nto ayizuxhomekeka kumanqaku esinawo. 
“Zininzi izinto ekufuneka siziqwalasele ezifana nokuphumza abanye abadlali abaquka uFaf de Klerk, Elton Jantjies, Franco Mostert, Jaco Kriel noRuan Combrinck, aba ngabadlali abawudlale kakhulu umbhoxo kwezi veki zidlulileyo. Into ebalulekileyo sisimo sabadlali phambi kwemidlalo eyandulela amagqibela kankqoyi.” Lo mqeqeshi utyumbe abadlali abanye abangamashumi amabini anesithathu, abebedlala kumdlalo weveki ephelileyo neeSharks.  
Kwelinye icala iVodacom Bulls ayikancami kuba isajonge amathuba ayo okudlala kwimidlalo yeeplayoffs. Amathuba okwenza le nto engenyuka nangakumbi ukuba iiBulls zibethe iSunwolves kule mpelaveki."	not available
sports	UKomphela umqhwabele izandla uSangare	"Umqeqeshi weKaizer Chiefs, uSteve Komphela, umqhwabele izandla unozinti weFree State Stars owenze umsebenzi omhle kakhulu izolo. UBadra Ali Sangare uvale iibhola eziliqela kumdlalo we-Absa Premier Soccer League obuphakathi kweChiefs neFree State Stars kwibala laseFNB Stadium. Amakhosi alele encumile izolo emva kokubetha iStars ngegowuli elinye (1-0) elifakwe nguTeenage Hadebe ngentloko sekuphele nexesha elongeziweyo emdlalweni. Ukuba u-Ali Sangare ebengenzanga migudu ethintele iChiefs – ngekuthethwe enye into kubusuku bayizolo. UKomphela ubone kunyanzelekile ukuba aphawule ngalo nto ngoba ngoyena mdlali obexabe endleleni yeChiefs eya empumelelweni. 
“Ndakube andenzi bulungisa ukuba andiyincomi iFree State Stars. Ilwile futhi bekunzima kakhulu ukuyibetha. Unozinti wayo wenze umsebenzi oncomekayo kakhulu. Naye kwelakhe icala uKhune (Itumeleng) udlale kakuhle kakhulu. Asikwazanga ukusebenzisa kakuhle uRyan Moon noLeonardo Castro kwisigaba sokuqala. Imo yezulu xa imbi kufuneka ungazenzi nzima izinto ebaleni,” utshilo uKomphela. 
Amakhosi noKomphela baphantsi koxinizelelo olumandla ngenxa yabalandeli abacatshukiswa kukunqaba kweendebe eNaturena. Nangona kwiPSL iChiefs ingenalo ncam ithuba elicacileyo lokuyiphumelela indebe – kodwa uKomphela namasoja wakhe bazimisele ukulwa kude kube sekugqibeleni. “Enye yezinto esizifunayo kukubona abantu bonwabele ibhola ekhatywayo. Sizamile ukuyenza lo nto – kodwa unozinti (weFree State Stars) usithintele. Kukho ibhola ayibambileyo ebikhatywe nguCastro noParker. Yiyo lo nto eye wangoyena mdlali oqaqambileyo emdlalweni,” utshilo uKomphela emva komdlalo kwiSuperSport TV. 
Amakhosi abuyela enkomeni kwakhona ngoMgqibelo emalanga xa esamkela iChippa United ebethwe yiMamelodi Sundowns ngo’2-0 kumdlalo wayizolo. Lo mdlalo ophakathi kweChiefs neChippa uzakube useFNB Stadium. Kumdlalo wokuqala kunyaka ophelileyo, iChippa United yayibetha iChiefs ngo’1-0 kumdlalo owawuseBhayi. Kulo mdlalo ongale mpelaveki, iChiefs iza kukhangela indlela yokuziphindezela kwiChippa ezama ukungena kwiTop 8 phambi kokuphela kwale sizini."	not available
sports	Ihlabathi libhiyozela ukuhlangulwa kwabadlali bebhola eThailand	"Ubugorha, uthando, ubuchule – zezinye zezinto ezithe zabonakala kumsebenzi onzima kakhulu owenziwe ziingcali zamacandelo ohlukeneyo ezihlangule abadlali bebhola kwilizwe laseThailand. Ishumi lonke lamakhwenkwe aphakathi kweshumi elinesithathu ukuya kwishumi elinesithandathu adlala ibhola lavaleleka kumqolomba oyingozi nomqeqeshi isithuba esingapha kweshumi elinesixhenxe leentsuku. Uhlangulo luthathe iiveki ezimbini zonke ngenxa yemozulu embi ebimane iphazamisa – kodwa nobubi bendawo abafumaneke kuyo kuzenze izinto azabilula konke konke. Emva kwemini izolo (Lwesibini), liphumile ilizwi kwabasemagunyeni eThailand elithi bolishumi elinambini abadlali nomqeqeshi baphumile emqolombeni. 
Kwangoko, kube yimivuyo namayeyeye eThailand nakubantu bamazwe ehlabathi abebesoloko beyibeke esweni imeko, bethumela uncedo nabo bebesomeleza iintsapho ezichaphazelekayo ngamazwi entuthuzelo. “Namhlanje abantu baseThailand benze umsebenzi onzima kakhulu,” uchatshulwe esitsho ngamajelo endaba uNarongsak Osatanakorn – inkokeli yeqela lohlangulo. 
Ukusukela mhla babhaqwa ukuba abadlali nomqeqeshi bayaphila emqolombeni ebebevaleleke kuwo, abazali babantwana bahlala phezu komqolomba – apho bebelinde khona ukubuya kwabantwana babo. Ngokwengxelo ekhutshwe yiGuardian – ugcobo belubhalwe ebusweni kubo bonke abazali. Bonke abadlali nomqeqeshi baleliswe esibhedlele esikwidolophu yaseChiang Rai – apho babhilwabhilwa ziingcaphephe zoogqirha. 
Bonke abadlali ababonakalise iimpawu zomkhuhlane bafumene unyango koogqirha kwaye babonakala besempilweni, litshilo igosa elikwisebe leZempilo eThailand -Jesada Chokedamrongsuk. “Aba bantwana ngabadlali bebhola. Noko babonakalise ukomelela emizimbeni yabo. Imimoya kubo iphezulu kwaye bayakuvuyela ukuphuma kwabo emqolombeni. Ugqirha wengqondo uza kuhlola isimo sabo,” utshilo uJesada. 
Emva kokubekwa phantsi kweliso loo gqirha, abadlali nomqeqeshi kulindeleke okokuba bakhululwe emva kweentsuku ezisixhenxe. Enye yeendadi ebiyinxalenye yekhulu lamavolontiya ebazama ukuhlangula la makhwenkwe yasutywa kukufa endleleni emva kokuphela komoya kubuxhakaxhaka eyayibusebenzisa endleleni."	not available
sports	Amavarara axikixwa ziingxaki!	"Aziwahambeli kakuhle izinto Amavarara kwimidlalo yeABC Motsepe League oko kwathi kwenziwa uthelekiso lwamaqela aza kudlala kwiNedbank Cup.  
Kubonakala ngathi iingqondo zabadlali zisemdlalweni weNedbank ngoba Amavarara agqibela ukuphumelela umdlalo kwinyanga yeNkanga ngethuba ebetha iTede FC ngo3-1. 
Emidlalweni esibhozo emva kwaloo mpumelelo, eli qela laseKomani liphumelele kanye. Labetha uMthatha Bucks ngo’1-0 ngomhla weshumi elinesithathu kwinyanga yeNkanga 2019. 
Amavarara abethiwe kwimidlalo emithathu aze adlala ntanganye kwemine kwaye ngoku usihlalo weqela, uLusapho Mzwakali, uthi iyamxhalabisa indlela eliqhuba ngayo iqela lakhe kutshanje.  
Encokola neli phephandaba, uMzwakali uthe ukungena kwabo kwiNedbank Cup kweza nemincili kakhulu bade balibala. 
 Okwesibini uthe ukuxabana kwabo nomqeqeshi owade wahamba yenye yezinto ezibe negalelo ekwehleni kwezinga lomdlalo weqela.  
Uthi abadlali abafuni nokonzakala kuba belinde umdlalo ophakathi kweqela lakhe neSuper Eagles kwiveki ezayo eMonti. 
UMzwakali uthi zonke ezo zinto zinyanzelise ukuba baqale phantsi ukubumba iqela. 
 Ethetha ngomdlalo weNedbank Cup, uthe banalo ithuba lokudlulela kumjikelo olandelayo kodwa kufuneka basebenze ngokuzimisela ukuze kwenzeke oko.  
Kwaye ukuvuyele kakhulu ukuthelekiswa neqela laseFree State elidlala kwiMotsepe League nalo. Ngoku Amavarara ahleli kwindawo yesixhenxe emva kokuqokelela amanqaku angama25.  
Yona iBush Bucks isahleli kwindawo yokuqala emva kokuqokelela amanqaku angamashumi amathathu ananye emva kwemidlalo elishumi elinesihlanu. 
 Imidlalo yangoMgqibelo: Emalanga, iYaka United FC iza kudlala neSUBS; iBirmingham City FC idibana neSpear of the Nation; iBhisho Stars idlala neSibanye FC; iBizana Pondo Chiefs idlala nePeace Makers, iBush Bucks nePE Stars; iBush Pirates neMthatha Bucks ize yona iHighbury FC idibane neMatta Milan."	not available
entertainment	Bonwabele ukondliwa yibhrakfesi kaDJ Sbu!	"Ngokwenene isidlo seBhrakfesi sisidlo sokuqala sosuku sokuxhasa umphefumlo, nqwa nenkqubo yeBhrakfesi kanomathotholo njengokutya kwendlebe.  
Oku kuye kwabonakala kakuhle ngentsasa yayizolo ngethuba inkqubo entsha kanomathotholo yeBhrakfesi nebhexeshwa nguDJ Sbu, ingene ityeli lokuqala emoyeni. Kubenjalo ke kwizitalato zikaTwitter nanjengokuba ibiqhuba emazen’ omoya inkqubo. 
 Abaphulaphuli bebesele besitsho besithi, le yibhrakfesi ezakuhlala enkcochoyini kwiinkqubo zikanomathotholo zoMzantsi Afrika, bambi besithi le nkqubo intsha yeVuma FM izakuba sisizathu sokuvuka bavulele oonomathotholo babo.  
UDJ Sbu uphinde wancokola nendoda esele ikhulile, netsale umdla kumakhasi wonxibelelwano kwiintsuku ezidlulileyo – uIrvin Randle.  
URandle ube ngundaba-mlonyeni ngohlobo anxiba ngalo, ingakumbi koosisana abancinane."	not available
entertainment	Isolezwe Gig- guide no-Agent Lungaz	"Lwesihlanu, Agasti 05  
*   OhBrigado Champaigne & Cigar Bar  
Djs: Cooper/ Yoba  
*   Ground X Lounge  
Djs: Palture\ King wave  Blackman.  
*   WiseGuys Pub & Grub  
Djs: Pandora\ Phuxx\ Pablo Da Don Funky furaz.. 
*   So What Lounge (Mthatha)  
Djs: Angisto\ Jovisto\ Phoenix\ Tonic\ Pk.. 
NgoMgqibelo, Agasti 06 
*   Pulse Night Club  
Djs: Master Jam  Spin  Angelo.  
*   Ground X Lounge  
Djs: Lady Mpumie\ Kelvor\ Khanyie\ Dumza\ Chubbz\ Tulz\ Misser\ Tulz\ Cooper\ Lumpa\ L entors.. 
*   Jeff Place Mdantsane  
Djs: Lentor  Khanyie  Onke  Khanyisa  Sbee. 
*   Blackspade Entertainment Lounge  
Djs: Palture\ Pandora\ Le Vinnyl\ Stixx\ Deepstar\ Liquidsoul..  
*   Isiqalo court (Alice)  
Djs: Lady Mpumie\ Ms Eve\ T-Lady.. 
 *   Dopparaz Lifestyle (Port Elizabeth)  
Djs:  Mobi Dixon\ Warrinho..  
*   Kwa Lhu (TinaRHA) Djs: Distruction Boyz (DBN) Pelco\ Cute\ Khubz\ Shane. 
NgeCawa,  Agasti 08  
 *    
Djs.Twins On the deck(Jhb)Monty\MasterJam\Spin..  
*   Buccaneers Pub & Grub  
Djs: Shimza\ MisserHouseFanatic\ Lady Mpumie\ Avees."	not available
entertainment	Bayifun’ apha ‘into’  emnandi kaDJ Zeed!	"ELOWO nalowo ufuna ukuzifikisela kuNcuthu MaGaba, gxebe MaZangwa lentw’ emnandi kaBukiwe ‘DJ Zeed’ Zide. 
Ukuqala ngoLwesibini, umndilili ububhala kwikhasi likaDJ Zeed ufuna ukungcamliswa “kwinto yakhe” ekuvakala ukuba imnandi. 
I’solezwe lesiXhosa lifune ukuqonda ukuba yintoni le lo nondaba woMhlobo Wenene FM aphisa ngayo ephambanise wonke ubani, kanti oku kusemva kokuba uDJ Zeed ebhengeze ukuba ukhuphe ingoma yakhe yokuqala etshisa bhe. 
Uthi usabele ikhwelo emva kokuba abantu bethe kuye makapheke eyakhe ingoma. 
“Nithe ‘Dj Zeed pheka eyakho ingoma kuLate ngoku,’ nam ndasabela,” kutsho uDJ Zeed. 
Uthe usengaphakathi ekhitshini noMaster Dee Zilimbola wodumo lweeNyembezi zikaGogo kwakunye noWanda noMr Vee Sholo owaziwa ngeengoma zemitshato nemigidi, besebenza kunye kule ngoma. 
“Igama lengoma lithi Beauty of Love. Ndiza kuninika iinkcukacha ngale ngoma kungekudala,” ubhale watsho uDJ Zeed, ekwabulela nakwiManejala yakhe uAviwe Gqomfa weAvee Connexions. 
Uthe abalandeli bakhe mabakrobe kwikhasi lakhe likaFacebook xa befuna ukwazi iinkcukacha ezithe vetshe. 
Oko ebhengeze le ngoma, ukususela koogxa bakhe emsebenzini ukuya kubaphulaphuli  bafuna ukuzifikisela kulo ndabamlonyeni “wento yakhe” etshisayo. 
Abanye abasele bezivele kule nto kaBukiwe baquka uAyabonga Kekana, uBetusile Mcinga, uLuckeez Mfowethu, uMafa Bavuma nabanye abaninzi. 
IBeauty of Love kulindeleke ikhutshwe embizeni kungekudala."	not available
entertainment	Ubalisa ngentlungu yokuba livezandlebe	"IBALI elibalisa ngentlungu nempathekombi yevezandlebe, liphathwa kakubi zizihlobo kunye noluntu lokuhlala, libaliswa kwincwadi ebhalwe nguYamkela Ntwalana. 
Kule ncwadi ethi Intlungu Yevezandlebe, uNtwalana ubalisa ngomlinganiswa ogama linguSicelo, apho athi azibone elixhoba lokulandwa ngabo azalwa kunye nabo kunye nosapho luphela. 
USicelo uthi azibone sele egxothwa kulo mzi kuba kusithiwa akazalwa kuwo ngokupheleleyo. Bamxhaphaza ngokwasemoyeni de bathathe zonke izinto zakhe kuba befuna ukuba amke kweli khaya. 
“Ulwa ke elo dabi angalaziyo kuba yena ezazi njengelungu elipheleleyo laloo mzi. Iphumela le ngxabano nakumfazi wakhe,” kutsho uNtwalana ebalisela I’solezwe lesiXhosa ngokuqulethwe leli bali. 
Ivezandlebe ngumntwana ozalwa ngumfazi, ezaliswa yenye indoda akusweleka umyeni wakhe. 
“Le nto ke ithi ichaphazele kakhulu abo bakhulela emizini abangazalwa kuyo. Yinto ke le nto ekudingeka ukuba kukhe kuhlalwe phantsi ilungiswe. Eli bali likwahlaba ikhwelo lokuba kukhe kuqwalaselwe izithethe ezithile ezingasahambelani nala maxesha siphila kuwo,” kutsho uNtwalana. 
UNtwalana uthi uthe akubona indlela abantwana abaphathwa ngayo  kumakhaya abakhulela kuwo angangowabo, wachukumiseka. 
“Kwiindawo esihlala kuzo sinako ke ukuba sibalande, sibabukule, sibabize ngamagama azizenyeliso. La magama athi alumeze ingakumbi kwabo bazibona bekuloo meko de omnye abe lixhoba leziyobisi, omnye ashiye nekhaya elo. Abanye ke base bathabathe izigqibo eziqatha ngokuthatha imiphefumlo yabo. Sibe siluluntu sithule singathethi ngezi zinto. Abe wona amaxhoba exheleka emphefumlweni, ephila ngokungcungcutheka, ” kubalisa lo mbhali okwayititshala nembongi. 
Uthi ngelixa ebhala eli bali bexhelekile emphefumlweni eyinyama, kodwa kwelinye icala benalo noloyiko. 
“Xa ubhala ibali uye uzifake ezihlangwini zomlinganiswa ngamnye, uphile loo mlinganiswa. Bekuvuseleleka umnyele ke nalapha kum kuba ndilivezandlebe mna kuqala, kodwa noxa yona le mpatho ndingazange ndayifumana,” kutsho uNtwalana. 
Uthi ukubhala kwakhe le noveli ngo2016 bemana esenza uphando olunzulu ngezinto ezininzi. 
“Kuba kaloku kufuneka uzise imbiza evuthiweyo eluntwini. Ndiyigqibe ngo2020 yaze yapapashwa ngo2021 yiNkuthalo Media yahlelwa nguMzoli Mavimbela,” kutsho uNtwalana. 
Lo mbhali uzalelwe kwilali yakwaLindile eMthatha. Isakhono sokubhala uthi wasifumana esenza amabanga aphantsi apho wayebhala imibongo yesiXhosa. 
Uthi isakhono sakhe siqaqambe ngakumbi ngethuba eseYunivesithi eWalter Sisulu, wabe ekwakhuthazwa kukuhlohlwa ngootitshala abangababhali nabo. 
UNtwalana ukwavule iqumrhu lababhali abangabafundi eHoly Cross High School. 
Le titshala ikwangumbhali wencwadi yengqokelela yemibongo ethi Tyatyadula Siba Lwam. Le ncwadi uyibhale nomfundi onguMbasa Gogotya. 
Iincwadi zakhe zezesiXhosa kuba efuna ukunqanda ukutshabalala kwesiXhosa. 
“Ndingumntu oluxabise kakhulu ulwimi lwethu lwesiXhosa. Ndithe ndakuqaphela, ndabona ukuba olu lwimi luye lutshabalala kuba kungenelele iilwimi zasentshona. Abantu abaninzi abasaluxabisanga. Ngokubhala kwam ngesiXhosa kuziinzame zokunqanda ukutshabalala kolu lwimi lumnandi ngolu hlobo kuba kaloku inkcubeko yesizwe ixhomekeke kulwimi, ” uzithethelele watsho. 
UNtwalana uthi ukubhala incwadi yeyona mvakalelo imnandi. 
Uthi xa ubhala ufumana ulwazi olungummangaliso, uchubeke, ube ngumphandi, ube ngumgcinimasiko kwaye kukwenza ukuba usondelelane kunye nabanye ababhali. 
“Akuyo nto ilula ke kodwa kuba kufuneka uzinikezele kuko ukubhala kwaye wenze nophando mihla le. Kukwenza ukuba ukhule ngokwasengqondweni.” 
Amaphupha walo mbhali kukubona iincwadi zakhe zifikelela kuye wonke umntu, zingene ezikolweni kuba ziqulathe iimfundiso. 
“Omnye umnqweno kukuzibona ndibhala amabali aya kuthi alinganiswe nakumabonakude. Ukubona inani lababhali abatsha lisonyukela ngakumbi kwaye kubekho ubumbano apha ebabhalini, sifumane nenkxaso emandla kurhulumente.” 
Le ncwadi kaNtwalana ifundwa kwinkqubo ethi Ufundo Lwencwadi kuMhlobo Wenene, kwaye oku kumenza achulumance lo mbhali. 
“UBulelani Koyo undifundela kamnandi kakhulu de kube ngathi nam ndiyaqala ngqa ukuyiva. Enye into endonwabisayo kukuba iyafikelela ebantwini abaninzi kunye nakwabo bangakwaziyo ukuyithenga,” uthethe watsho. 
Ofuna le ncwadi angatsalela  umnxeba kule  nombolo engu: 0733900921 okanye uyifumane eVan Schaik eyivenkile yeencwadi  kwilizwe lonke."	not available
entertainment	UMbulelo uya kunqandwa zinkwenkwezi  kwezolonwabo	"UMDLALI omtsha weThe Queen, uMbulelo Katise, uziva ngathi khange emke emehlweni oluntu nanjengoko ebuyele kumabonakude emva kwekhefu elide. 
UKatise udlala indima kaDuma Jama kulo mdlalo oboniswa kwiMzansi Magic rhoqo ebusuku phakathi evekini. 
“Ingathi zange ndiye kwandawo. Ndiziva ngathi bendisekhefini lokuzonwabisa,” kutsho uKatise encokolela I’solezwe lesiXhosa. 
Ngethuba uKatise enqaba wayedlala njengoSicelo Ngema kwiScandal! 
Igama likaKatise, 27, likhe lalibi emva kokuvakala kweengxelo zokubanjwa kwakhe ekunye nabanye abarhanelwa emva kokufumaneka kwindawo ekwakuvakala ukuba ishishina ngabantu. 
“Ndandikwindawo erongo, ngexesha elirongo,” uzithethelele watsho. 
Uthi oku kwamphazamisa ngokwasengqondweni nangokwasemphefumlweni. 
“Ndaye ndaqaphela indlela abantu abamgweba ngayo umntu. Bendimncinci ngela xesha. Oku kundenze ndakhula kwaye ndafunda nangendlela abantu abacinga ngayo,” kutsho le nzalelwane yaseDaveyton kwimpuma yeRhawuti. 
Uthi ukubandakanyeka kwakhe kwela tyala kwamenza azithandabuze kwaye azibuze ukuba ingaba ngokwenene unetyala okanye akanalo kusinina. 
UKatise uthi oku kwafika ngexesha eceba ukuthatha ikhefu ukuze abuyele esikolweni. 
Usandula kuthweswa ngesidanga seDiploma kwiFilm and Television Directing yiYunivesithi yaseTshwane. 
Uthi nangona egqibele kudala ukudlala kwimidlalo kamabonakude kodwa khange kube nzima ukudlala uDuma yaye ngoku ukhulile kunakuqala. 
“Ngoku ndifuna ukukhula kwicala lokudlala ngeemvakalelo njengokubanomsindo nasekuthetheni iilwimi ngeelwimi,” kutsho lo mdlali okhe wadlala nakwiGenerations. 
Udize ukuba angathanda ukudlala kwiThe River nakwimidlalo yeNeflix. Uthi ukudlala kwimidlalo yabakwaFerguson ibikade iliphupha kuye, kwaye ukusebenza namagqala afana noConnie Ferguson kuliwonga kuye. 
Ngaphandle kokuvelisa nokubhala iifilim, uKatise ukwayimvumi ephum’izandla ezibiza ngegama elithi McCloud. Icwecwe lakhe elingoma zisixhenxe elibizwa The Warm Up lifumaneka kwiivenkile zomculo online."	not available
sports	IiLions zikulungele ukubuyela kwiSuper Rugby	"Kule mpelaveki siya kuyo iSuper Rugby izakuphinde iqale apho ibiyeke khona.  
Umbuzo omkhulu ngowokuba, ingaba ikhefu lenyanga ebelithathwe ngabadlali liza kuli chaphazela njani na ukhuphiswano.  
Elona qela belihamba phambili kwaye lisenza iziqwenga phambi kokuba kuthathwe eli khefu ziiLions eziqeqeshwa nguJohan Ackerman.  
Eyona nto azakuba nomqweno wayo lo mqeqeshi kukuba iqela lakhe liqhubekeke apho beliyeke khona kwisiqingatha sokuqala. 
Ikapteni yeeLions, uWarren Whitely, kunye nabadlali bakhe kumdlalo wokugqibela babethe iiBulls, eLoftus ngo’56-20 kulandela impumelelo yokubetha iJaguares neeBlues kwimidlalo engaphambili kwalowo. 
 IiLions ngoku zisifumene isingqi sazo, kwaye zidlala kakuhle kakhulu. Zikwazile ukuqokelela amanqaku aneleyo ukuba zihlale ezantsi kweCrusaders kuluhlu lwamaqela eSuper Rugby.  
Ukuza kuthi ga ngoku, iiLions ziphumelele izihlandlo ezilithoba kwimidlalo yangaphandle elishumi elinambini.  
Eli qela libekwa phakathi kwamaqela azakugqiba le sizini ephezulu kwiSuper Rugby.IStormers zona zibuyela emdlalweni zinamanqaku angamashumi amathathu anesixhenxe ziphumelele imidlalo esixhenxe.  
IiSharks zona zikwindawo yesithathu namanqaku angamashumi amathathu anesihlanu, nazo ziphumelele imidlalo esixhenxe. 
IiBulls ezinamanqaku angamashumi amathathu anesibini, lelona qela kufuneka lisebenze kakhulu ukuba lifuna ukuya kwimidlalo yee-playoffs. Yonke lo nto kufuneka bayenze kwixeshana elingangeveki."	not available
politics	12 426 yezindlu ezizakwakhiwa	"LIZOKWAKHA izindlu ezibalelwa ku-12 426 isebe lokuhlaliswa koluntu eMpuma Koloni kulo nyakamali.  
Oku kudizwe ngumphathiswa weli sebe uHellen Sauls-August kuhlahlo lwabiwo mali leli sebe lalo nyakamali.  
Umasipala ombaxa iNelson Mandela Bay uzakufumana esona sabelo sikhulu kweli nani. uSauls-August udize ukuba amawaka amathathu azakwakhiwa phantsi kwalo masipala.  
Ukanti iBuffalo City izakufumana i1800 yezindlu kwakulo nyaka mali. Bobathandathu oomasipala bengqingqi beli phondo bazakufumana isabelo kweli nani.  
La manani aquka ukwakhelwa kwamagqala omkhosi ngethuba eli lalizabalazela inkululeko kwabanye baba masipala. “Kubambiswano noomasipala, sifake isiyilo semithetho elawula iindawo ezihlala uluntu kwisebe lentsebenzioswano noomasipala kwakunye nemicimbi yemveli,” utshilo uSauls-August.  
Uqhube wathi, “Silindele ukuba bonke oomasipala basungule ikomiti ezakujongana nokunikezelwa kwezindlu eluntwini, ukuqinisekisa ukuba le nkqubo ayinamkhethe, kuxhamla wonke umntu ofanelekileyo, kwaye akukwethwe bani ngokwesini.”  
Ukwathe, eli sebe lizakunikela ngeetayitile eziyi8000 kubahlali boomasipala abaquka uMzimvubu, Ingquza Hill, iBCM, iNMBM, iSenqu, eNgcobo, eMalahleni, eSakhisizwe naseBlue Crane.” 
Oku kukuqinisekisa ukuba abantu banelungelo elipheleleyo kwiindawo abahlala kuzo,” utshilo uSauls-August."	not available
politics	Rhulumente ziphi iincwadi zesikolo?	"Abazali abaninzi bayakhala bekhaliswa yimeko yokungade kufike zincwadi ezikolweni zeli phondo. Bathi le yiveki yesibini izikolo zivuliwe kodwa akukho lizwi lisuka kwiSebe lezeMfundo malunga nomba wokuziswa kweencwadi ezikolweni. 
Umbutho iAzanian People’s Organisation (Azapo) kwidolophu yaseMakhanda ubume phambi kweeofisi zeli sebe ngeenzame zokubonisa ukungoneliseki kwawo ngalo mba wokungafiki kweencwadi ezikolweni, ingakumbi izikolo zikarhulumente. 
USekela Mongameli woLutsha kuzwelonke, uSiphosethu Manyathi, uthi iMakhanda yenye yeendawo ezitsala nzima kuba uninzi lwabazali aluphangeli, abanye bachanwe nayiCovid-19 njengoko uluntu beludendwa kuvalwa iinkampani ebelusebenza kuzo. 
“Ukukhupha ezimpokothweni yinto leyo engazukubalula kuba imali abanayo. Abazali bathi bathe ootitshala abantwana mababe bezithengela iincwadi kuba befuna ukuqalisa ukuhlohla kuba bengazazi ukuba ziza kufika nini ezikarhulumente. Oku ke akuzukwenzeka ngoku kuba imali ayikho, bekufanele ukuba isebe lenze icebo kwangethuba ukunqanda ingxaki enje,” utshilo uManyathi. 
UManyathi uthi ngoLwesibini kule veki isigqeba seSebe sifikile kwisikolo iKutliso Daniels sizokusabela, nalapho abahlali baye babayinxalenye yendibano leyo ibiza kubanjwa sesi sigqeba. Uthi bathenjiswe ngokuba iincwadi sele ziqalile ukuhanjiswa, ziqale ngomhla we12 kule nyanga kuza kube ngomhla we4 kwinyanga ezayo kugqityiwe, zonke izikolo zifumene. Uthi ebebekukhalazela kule ndibano kukuba kutheni bengaziswanga kwangethuba ukuba iincwadi azizukufika ngexesha ezikolweni kwaye kutheni kungakhange kwenziwe zicwangciso kwangethuba lisebe. 
Uluntu nalo kwikhasi lonxibelelwano loMphathiswa uGade belusoloko lumthe nca ngombuzo omnye wokuba ziphi iincwadi. 
Isebe lezeMfundo lithi lo mcimbi liwuqwalasele, belinomngeni wemali kodwa kwezinye iindawo sele ziqalile ukuhanjiswa iincwadi ezikolweni nangona zingazukufika ngexesha elinye."	not available
sports	UWawrinka noMurray baqhube kakuhle kwiFrench Open	"Abadlali abaphambili kwintenetya uStan Wawrinka no-Andy Murray badlulele kwimidlalo ephambili, kwaye yandulela amagqibela kankqoyi kwiFrench Open emva kokuqhuba kakuhle kwimidlalo yabo.  
UWawrinka ubethe iViktor Troicki waseSebhiya ngo-7-6(5); 6-7(7); 6-3 6-3. Kanti yena uMurray uphumelele ngo-7-6(9); 6-4 6-3 ebetha uJohn Isner. 
Ngoku uMurray kulindeleke adlale noRichard Gasquet onguye yedwa umdlali wentenetya ophumelele umdlali ngendlela emangalisayo eCourt Philippe Chatrier ngo-6-4 6-2 4-6 6-2 ebetha uKei Nishikori waseJapan. UGasquet, 29, uwe phantsi emva komsebenzi onzima ombeke endaweni yesibhozo kwiGrand Slam. “Abalandeli babeke uxinizelelo ngokukhwaza igama lam.  
Lo nto yenze kwanzima kakhulu,” utshilo uGasquet. Ngoku uzakujongana nomcelimngeni onzima xa edlala noMurray. “Ngaphandle kwamathandabuzo, umoya xa ndidlala noGasquest uzakuba phezulu, kodwa andoyiki. Ndidlale izihlandlo eziliqela kwiFrench Open nabadlali abalushica, kodwa ndaphumelela,” utshilo uMurray. 
Babini abanye babadlali abadlulele kumjikelo olandelayo weFrench Open abaqalayo. Umdlali olinxele * -Albert Ramos-Vinolas nguye ozakube ekhokela abadlali baseSpain."	not available
entertainment	Kuvakala izandi zeJerusalema  eRobben Island	"IINTANDANE kwiqonga lomculo loMzantsi Afrika, ingakumbi kunyaka ka2020, uMaster KG neNdlovu Youth Choir, baza kube bebukelwe lilizwe nehlabathi lonke xa betshintshisana ngeqonga eRobben Island. 
Le khonsathi, eza kusasazelwa ihlabathi lonke (live stream) isindlekwa yiAfrica Rising ibambisene neLive Love, enjongo zabo ikukuqokelela ingxowamali eza kunceda iziganeko zasesidlangalaleni kwaneqonga lolonwabo emva kokuntlithwa kukugaleleka kwentsholongwane yekhorona. 
Iimali eziqokelelweyo ziza kuya kwiFeed Our Crew – eliphulo lokunceda amagcisa angesosigxina kwanamaphulo oluntu asokolayo, kutsho abaququzeleli bale khonsathi. 
Encokolela I’solezwe lesiXhosa ngale mini, umququzeleli wale khonsathi, uCraig Bright, uthi lo mcimbi oza kubanjwa nge25 kuTshazimpuzi (April) uza kuqala ngentsimbi yesine ukuya kweyesithandathu emalanga. 
“Kuza kutshila iNdlovu Youth Choir yodumo lweAmericas Got Talent, eza kukhokelela kwingoma eyaduma umhlaba wonke kaMaster KG ethi Jerusalema,” kutsho uBright. 
“Asivumelekanga ukuba sibambe iziganeko ngenxa yalo bhubhane, ngoko sicinge ukuba usasazo ngqo (live stream) lweemvumi ezimbini eziphum’ izandla kwindawo yembali efana neRobben Island, kuza kwenza ihlabathi liqaphele ukuba sidinga uncedo ukuze sigcine ubugcisa nenkcubeko iphila eMzantsi Afrika, ” kutsho uBright. 
Esi siganeko solu suku siza kusasazelwa ihlabathi felefele, kwaye usaziwayo woMzantsi Afrika, uMaps Maponyane uza kube engumbhexeshi waso. 
“Sinethemba lokufikelela kuluntu lwehlabathi, singaqhayisi ngeemvumi zethu nenkcubeko yethu nje kuphela, kodwa siqhayise nangelizwe lethu elihle,” utsho lo mququzeleli. 
Uthi xa uluntu lwehlabathi livumelekile ekukhenketheni kwakhona, unethemba lokuba uMzantsi Afrika uya kube usezingqondweni zalo. 
” Sikwathemba ukuba sakuqokelela imali kangangoko sinako ukuze sixhase icandelo lolonwabo oluqhwalelayo kungoku nje.  Sileli qonga asinikwanga nkxaso ngurhulumente wethu kwaye asikhethanga ukuwuthathela ezandleni zethu lo mba,” kutsho uBright. 
Abaququzeleli bakwathi noxa nje le khonsathi ifelefele, uluntu luyacelwa ukuba lufake isandla online ngemali ebubuncinane buqala kwiR30. 
Elowo nalowo othe wafaka isandla senkxaso uza kufakwa kwidraw ukuze aphumelele ukuba kwiVIP eRobben Island ngomhla wekhonsathi, kwangaxeshanye inkxaso yakhe ingene kwingxowamali yokunceda uluntu olusweleyo."	not available
politics	Isiganeko Sosuku	Ngalo mhla we-16 kuNovemba ka1989, UMongameli u-F.W. de Klerk wabhengeza ukuba iilwandle zeli loMzantsi Afrika zizakuvuleleka kumntu wonke, nololuphi na ibala. Esi sigqibo sokuvulwa kweelwandle senziwa emva kwemigushuzo emininzi yamatsha-ntliziyo ayesilwa nokucalulwa koluntu kwiindawo zokuqubha.	not available
politics	‘Makuphathe ulutsha eNgcobo’	"Ikamva loMzantsi Afrika lisezandleni zolutsha, kodwa alinikwa ngqalelo ulutsha kweli. Oku kuthethwe nguNjingalwazi Ncedile Saule kwisifundo ngesikhumbuzo sikaGqirha Alfred Batini Xuma ebesiqhutywa eNgcobo ngoLwesihlanu. 
“Ulutsha leli lizwe lidinga ukukhathalelwa, libe nomphathiswa wolutsha, kubekho namaziko olutsha kule dolophu. Angathi akugqiba ukufunda umntu ahlale phantsi. Ulamba njani unemfundo? Icebo linye makuphulaphulwe iimfuno zabafundi,” uqhube watsho okaSaule. 
Lo msitho ubuququzelelwe liqumrhu iGlobal Rural Development Agency, nelasungula iDr AB Xuma Foundation kwiminyaka elishumi elinesibini eyadlulayo. 
Usihlalo weli qumrhu uMusa Tsholeka uthi bakhumbuza abantu ngemisebenzi kaXuma. “Sisihlandlo sesine kuqhutywa esi sifundo, sibiza abantu abafana nooNjingalwazi Saule ukususa ingcinga ethi lo ngumcimbi wezopolitiko sifuna wonke umntu azi ukuba ngumcimbi kawonke-wonke,” utshilo uTsholeka. 
UGqirha AB Xuma wazalwa ngonyaka ka1893 ngomhla wesibhozo kweyoKwindla kwilali yakuManzana eNgcobo. Emva kokufunda amabanga aphantsi kule dolophu wayokufunda kumazwe aliqela phesheya esenza izifundo zobugqirha.  
Akuziphothula ezo zifundo wabuyela kweli lizwe ngomhla wesine kweyoMnga ngonyaka ka-1927, waze wasebenza njengogqirha. Ubengomnye woogqirha bokuqala abamnyama kweli lizwe.  
Kwinkomfa yombutho weANC ngo-1940 wonyulwa ukuba abe ngumongameli walo mbutho. Ngo1943 wavula iofisi kazwelonke yalo mbutho eRhawutini.  
Usebenzele lo mbutho iminyaka de imeko yakhe yempilo yaba maxongo nangakumbi ngonyaka ka1961 egula ngumhlaza, waza wasutywa kukufa ngo1962. 
OkaSaule  okwangumbhali weencwadi uthe eli lizwe liyabadinga abanye ooXuma. “Sele iyiminyaka uXuma engasekho kodwa iNgcobo isenjengakuqala; akukho mahluko ungako! Lowo yayingengomnqweno wakhe.  
“UXuma wayenemvakalelo, enengqondo yemveli, esebenzisana nabantu edala uxolo, engathi kwakuxatyanwa abhebhethe.” 
Uqhube wathi, “wayengumququzeleli owenza lo nto ifunekayo ngelo xesha ngokwenza oku woyisa izinto ezininzi. Umntu ongenazo ezi zinto kulula ukuba abe sisicaka somnye umntu.”  
OkaSaule ugxile kwiingxaki ezombethe ulutsha leli lizwe. Uthe, “Eli lizwe lijongene nengxaki yokungaphangeli kolutsha kwakunye noqhankqalazo kumaziko emfundo ephakamileyo.” 
Ukwathe idabi lemfundo yasimahla elilwelwa ngabafundi kumaziko emfundo ephakamileyo, liyafana nelo lalisiliwa ngabafundi baseJamani naseFrance ngeminyaka yoo-1960. Uthe la mazwe ayinxalenye yamazwe aphuhlileyo emhlabeni jikelele. 
Obethethele usapho uBulelani Xuma uthe babulela kakhulu kweli qumrhu ngokuphakamisa igama likaXuma elizweni jikelele."	not available
entertainment	Batyelelwe ngumdlali weScandal kuQoboqobo!	"Bekungenyanga kaCanzibe kulo nyaka ngethuba umdlali kamabonakude, uLusanda Mbane, ebona kuFacebook ividiyo yabantwana besikolo iH.H. Majiza S.S.S eMkhubiso, kuQoboqobo, becula kusasa emigceni iculo lamaWesile elithi Unabantu bakho Thixo, nathi lithandwa kakhulu ngumama wakhe. 
UMbane, waseMsobomvu eGcuwa, nowaziwa ngegama likaBoniswa Langa kumdlalo we-e.tv, iScandal, uthi zavele zehla iinyembezi ngezidlele ebukele aba bafundi, nathi bamchukumisa entliziyweni, bamkhumbuza ngeentsuku awayekhuliswa ngumama wabo nzima, wabe elithanda kakhulu unina eli culo engeva nezo nzingo babejongene nazo. 
UMbane ugqibe kwelokutyelela esi sikolo. 
Encokolela I’solezwe lesiXhosa eH.H.Majiza, uthi waye wazibophelela ukuba uza kuya kunyathela kwesi sikolo ase loo nto incinci anayo. 
UMbane ebekhatshwa ngumama wakhe uLulama Sangoni, uSivenathi Mabuya nonguXolile Langa kwiScandal kwakunye negqiza ebelimxhasile ngolu suku. 
Ekhuthaza abafundi ngolu suku, uMbane uthi mabayazi ukuba imvelaphi enzima ayifanelanga ukuba ngumqobo kumaphupha abo, esenza umzekelo ngaye, esithi babethi bebuya esikolweni bangazazi ukuba bakulala betye ntoni, kodwa umama wabo uMaMvulane alenze icebo. Uthi amaphupha wayenawo kwaye ezigqatsa nasesikolweni, engazibaleli ngentlupheko yakowabo, kwamenza wazazi ukuba uyaphi. 
UMbane, emva kwentetha yakhe ephilisayo, unike wonke umfundi okuGrade12 izilamba ezimbala uluhlaza notyheli – neyimibala yesi sikolo. Zibhalwe igama lesikolo nonyaka. Uye waphisa nangezikipa neekepusi ezinophawu lwephulo lwakhe elithi: Zazi, Zithande, Zithembe. UMbane ukwazibophelele ngokufundisa umfundi ohamba phambili kwizifundo zakhe kwesi sikolo, uAlwabe Ngcawuzele (18) kunyaka ozayo, emva kokufumana iziphumo zikaGrade12 nave ukuba uza kuzithathela kuye zonke iimfuno neendleko zokufunda. 
“Ndiziva kamnandi kwaye ndiphilile nasemoyeni sisipho esingaka. Ndibulela uThixo ngabantwana bam, kumnandi ukuhlala kuThixo. Ndandimazi uLusanda ukuba uza kuba sendaweni ebanzi ngenye imini kuba wayendwebile, etyhudisa esakhula kwaye ezigqatsa, eyimela into ayifunayo. 
Ngamanye amaxesha ndide ndimnqande kodwa ndiqonde luhlobo uThixo amdale ngalo olu,” utshilo uSangoni, umama kaLusanda. 
USangoni ukhonza eWesile. Uthi eli culo ulithande esengumzukulwana kumakhulu wakhe owayethanda eli culo naye. Uthi limphilisile, lamhlangula, limnika nethemba ebunzimeni. Uvale ngelithi eqala ukubukela intombi yakhe kumabonakude wayemane echiphichiza iinyembezi. 
Inqununu yesikolo iH.H. Majiza, uZwide Ntukantu, ubulele esithi kokokuqala ezimbalini ukukhe bahanjelwe ngusaziwayo oshiye namazwi amnandi kangaka nakhuthaza abantwana babo. 
Uthi bona babamba rhoqo umthandazo kusasa kwesi sikolo bengazi ukuba kukho abantu abajongileyo kwaye abajonge ngeliso elihle. “Mna ndeva sekuthwa sinconywa kuFacebook yintwazana kamabonakude kwaye ithe iza kuza, ndatsho ndaqalisa ukubukela le vidiyo, ndatsho ndaqalisa nokubukela le ntwazana xa isethivini,” utsho ehleka uNtukantu. 
Lo msitho ubuzinyaswe naliLungu lePalamente ePhondweni kumbutho weATM uVeliswa Mvenya, nalapho aye wolula isandla enikezela kubafundi abangamantombazana ngeephedzi."	not available
sports	Utyholwa ngokuba umlo u-Allan Matakane!	"Umqeqeshi kaThembelani Nxoshe, intshatsheli yoMzantsi Afrika kwididi lempukane, uSimphiwe Gwengula, akaxolanga yindlela awulawule ngayo umlo ubuphakathi kwembethi manqindi yakhe noNtlantla Ngamnwtini usompempe u-Allan Matakane komnye wemilo ebise-Orient Theatre, ebiququzelelwa yiXaba Promotions and Events. UMnu. Gwengula umgxeke kakhulu usompempe u-Allan Matakane obexhuzula imikhala kumlo – apho imbethi manqindi yakhe uThembelane Nxoshe iphulukene nomlo wesibhozo ibethwa nguNtlantla Ngamntwini ngamanqaku kumlo obunemijikelo elishumi. 
 
“Ebezakuwa uNgamntwini kumjikelo weshumi ukuba ebangakhuselwanga uMatakane. Andixolanga tu zezi ziphumo zalo mlo.” 
UGwengula uthi uyakholwa ukuba ungalula kakhulu umlo phakathi kaNxoshe noNgamntwini xa enophinda anyathelane ngentupha la matyendyana ekulindeleke alwele intshinga yoMzantsi Afrika kunyaka ka-2018. 
“Simbonile ukuba ungumntu onjani, akanamandla tu. Singambhodloza usaqala umlo ukuba singaphinda sidlala naye.” 
UNxoshe umncomile uNgamntwini emva komlo. “Ndimothulela umnqwazi okla Ngamntwini kodwa ukuba sizangaphinda silwe ngingakhawuleze ndimthi qwaka qwaka ngoba akanamandla tu.” 
UNtlantla Ngamntwini uthe bekungelulanga ukudlala noNxoshe. “Ubungalulanga umlo, kodwa ndingawenza lula kakhulu ukuba singaphinda ngoba akanamandla tu uNxoshe”. 
Iziphumo zeminye imilo: uphulukene nomlo okuqala u-Uyanda “Bib Bear”Nogogo emva kokubethwa nguMzoxolo Ndayana ngamanqaku emva kwemijikelo esibhozo. Uyikhusele ngempumelelo intsinga yakhe ye-IBF Intercontinental yeJunior-feather-weight uLudumo Lamati emva kokubetha u-Alexis Kabore waseBukina Faso ngamanqaku. Naye uMzuvukile Magwaca uphume etshaya kumlo wakhe no-Immanuel Naidjala waseNamibia we-IBF Intercontinental wedidi lentambanani. USiphamandla Baleni waseMthatha uphulukene nentsinga yakhe yoMzantsi Afika yodidi lweNgcongolo emva kokuculiswa nguXolisa Magusha waseSada."	not available
sports	AmaZulu FC neChippa United zitshintshiselene ngabadlali	"Iqela lebhola ekhatywayo laseMpuma Koloni, iChippa United, libhengeze utshintshiselwano lwabadlali phakathi kwalo naMaZulu FC ngokuhlwa namhlanje. IChippa yamkele umdlali wasemva osakhulayo u-Ayanda Konqobe, logama wona AmaZulu efumene uRhulani Manzini – ifolosi efake amagowuli aliqela kwisizini edlulileyo. Esi sivumelwano senziwe ngala maqela omabini ngesihle kwaye ababadlali kulindeleke baqale ukusebenza (macala omabini) phambi kokuphela kwale veki. UManzini yenye yeefolosi ezifaka amagowuli kwaye uyibonakalisile lo nto kwisizini egqithileyo ayivale enamagowuli asibhozo kwimidlalo elishumi elinambini. 
Usihlalo weChippa, uSiviwe Mpengesi, uzingqinile ezi ndaba kwingxelo ebhaliweyo ekhutshwe namhlanje. “Ndibulela kakhulu uRhulani negalelo lakhe alenzileyo kwiChippa United. Kwisizini edlulileyo ufake amagowuli asibhozo kwimidlalo elishumi nanye kwaye soze siwulibale umdlalo awafaka kuwo amagowuli amathathu sidlala neSuperSport United esasinda ngawo ezembeni. Sivumelene ngalo mdlali naMaZulu kuba sicinga okokuba kuMoeketsi Sekola, uMashego, uLerato Manzini, uMayambela noKurt Lentjies sinabadlali abafaka amagowuli ngokwaneleyo. URhulani ukwamkele ukuya kwakhe kuMaZulu kwaye simnqwenelela okuhle kodwa,” utshilo uMpengesi. 
UKonqobe, 21, utyikitywe ngaMaZulu phambi kokuqala kwesizini yePSL eqale kwiveki ephelileyo emva kweengxelo ezazimoyamanisa namaqela aseGoli kwaneChippa United le eza kuyo ngoku. “Siyamamkela uKonqobe thina kwiChippa United Football Club. Asithandabuzi, sityikitye umdlali osemtsha futhi osezingeni eliphezulu,” utshilo uMpengesi. 
Kulindeleke uKonqobe akhuphisane nabadlali abafana no-Okwuosa noMacheke emva kokutyikitya isivumelwano sengqesho seminyaka emithathu neeChilli Boys. Eli qela lizinze eBhayi lizakudlala neBaroka FC kwiveki yesibini kwinyanga ezayo emva kokubetha AmaZulu ngo’2-0 kumdlalo wePSL obuseNelson Mandela Bay Stadium ekuqaleni kwale veki."	not available
sports	“Isibilisile kakhulu iMaritzburg United”	"Amasandawana ahleli phezulu kwiPremier Soccer League emva kokuqokelela amanqaku amathathu kumdlalo wayizolo. IMamelodi Sundowns ibethe iMaritzburg United ngo’1-0 kumdlalo obunzima eLoftus Versfeld Stadium. Ngumdlalo lo obubambene, izinto zijike ngethuba uPercy Tau efaka igowuli kwisiqingatha sesibini ebunzimeni. Impumelelo yayizolo ithathe iSundowns yayibeka phazulu kwiPSL – apho ivule umsantsa wamanqaku amahlanu. 
Emva kweSundowns kukho i-Orlando Pirates neKaizer Chiefs – kodwa yona (iDowns) inemidlalo emibini engayidlali. Umqeqeshi weSundowns, uPitso Mosimane, uvumile okokuba umdlalo bawuphumelele nzima. “Onjani wona umdlalo! Ubunzima lo mdlalo, kwenzeke into ebesiyilindele kwiMaritzburg ngoba iliqela elidlala kakuhle kakhulu. UFadlu Davids wenza umsebenzi oncomekayo kakhulu,” utshilo uPitso emva komdlalo. 
“Isibilisile kakhulu iMaritzburg United. Kuye kwanyanzeleka kusebenze amava ukuze siphumelele. Abadlali bayo (iMaritzburg) banamendu kakhulu, ingakumbi uNdlovu – uhamba yedwa. Usoloko ekhangela isithuba sokungena kubadlali basemva – kodwa ke amava asincedile. Ndiyamvuyela uTau ofake igowuli. Benditshilo kuye ukuba makasebenzise icala lasekhohlo,” utshilo uPitso."	not available
sports	Athiwe jize ngezipho amaqela adlala kwiSAB League	"Inkampani edidiyela utywala, iSouth African Breweries, izimisele kakhulu ukuncedisa nokuphucula ibhola ekhatywayo kwinqanaba elisezantsi kwilizwe lonke loMzantsi Afrika. Njengokuba iSouth African Football Association iyeyona enoxanduva lokuvumbulula nokuvuthulula italente kwiindawo ngeendawo, iSAB ngumxhasi omkhulu nothembekileyo walo msebenzi kwaye ozimiseleyo ukuhlangabezana nazo zonke iingxaki zabadlali nabaqeqeshi abasantshulayo. 
NgoLwesine, iSAB inike amaqela adlala phantsi kweSAB League apha eMpuma Koloni ngokwezithili adlala kuzo izinto ezifana neekiti, iibhola, iimpempe nezinye izinto ezithi zincedise abadlali nabaqeqeshi xa kudlalwa ebaleni kumsitho obubanjelwe kwaSAB, eMonti. Umsitho lo ubuzinyaswe ziindwalutho zakwaSAB neziphuma kwiSafa – phakathi kwazo bekukho noPrince Sibam – umongameli weSafa kwisithili saseBuffalo City Municipality. Intsebenziswano phakathi kweSafa neSAB ineminyaka engaphaya kweshumi elinesixhenxe leminyaka kwaye uqhogwano lwala maqumrhu kuvelise abadlali abaninzi abadlala kwinqanaba eliphezulu ngoku. 
      
“Namhlanje uSAB uphisa ngezinto eziya kumaqela adlala kwiSAB League. Akuphelelanga apho ke, uSAB uxhasa iinkqubo ezininzi zophuhliso ezifana neenxaso-mali yokufunda kumaziko emfundo aphakamileyo aphinde aqeqeshe nabaqeqeshi ukusukela ezantsi,” utshilo uSibam. 
Ngabadlali abangaphaya kwamashumi amabini anesihlanu amawaka (25 000) athi athathe inxaxheba kwiSAB Leaague kwaye yeyona nkqubo yophuhliso lebhola enkulu eMzantsi Afrika."	not available
sports	UMorris wonzakalise kabuhlungu iCeltic, AmaZulu axoze izithende Abafana Bes’thende	"Iqela laseNtshona Koloni, iCape Town City, liphakathi kwamaqela adlulele kumjikelo olandelayo weNedbank Cup emva kokuvuthulula ngemvula yamagowuli amane eqandeni eCape Town Stadium ngorhatya namhlanje. Sigoduka sizikhotha amanxeba Isiwelele emva kokonzakaliswa nguTashreeq Morris ofake amagowuli amathathu eyedwa emdlalweni wanamhlanje weNedbank Cup. 
Ibe yimini embi kakhulu kuMondli Mpoto – onikwe ithuba elimnqabeleyo lokuqala ezipalini nguJohn Maduka. Amaqela aye kwixesha lokuphumla iCape Town City ihamba phambili ngamagowuli ewafumene kwangoko emdlalweni. Ukusukela ekuqaleni komdlalo, abadlali beCape Town City badlale ngokuzithemba futhi bebonakalisa ukunxanelwa kwabo impumelelo. Igowuli lesine lifakwe nguThabo Nodada ekuzeni kuphela kwesigaba sesibini. 
Komnye umdlalo, AmaZulu axoze izithende Abafana Bes’thende abe behamba phambili ngo’5-4 kumapenela emva kokuba umdlalo uphele ngo’1-1 kwixesha elongezelelweyo. Abafana Bes’thende bawuqale kakuhle kakhulu umdlalo futhi bewacishilele AmaZulu. UMichael Gumede ubhalise ebhodini kwangoko kwisigaba sokuqala somdlalo obuphethwe yiGolden Arrows. 
Azamile ukuphakamisa umxakatho AmaZulu kwisigaba sesibini – kodwa iArrows ingayekanga ukulwa. Njengesiqhelo, iqela likaBenni McCarthy libhalise ebhodini igowuli elifakwe nguLehlohonolo Majoro – ongene kwisigaba sesibini somdlalo. Ukuphumelela kwaMaZulu namhlanje kuthetha ukuthi aphumelele imidlalo emine yonke ilandelelana. Ukuphucuka kwezinto kuSuthu ziindaba ezimnandi kuMcCarthy – owathatha iintambo ekupheleni kuka-2020 izinto zingahambi kakuhle."	not available
entertainment	#FathersDay: UMafa ubalisa ngotata wakhe	"Akukho lula ukukhangela isipho onokusipha umntu, kuye kube nzima kakhulu xa kuthethwa ngesipho esifanele utata. Wena uza kumpha ntoni utata wakho kule Fathers Day? 
Yena umsasazi weBEE kuMhlobo Wenene FM, uMafa Bavuma, uqhayisele I’solezwe ukuba baza kumpha isipho seekawusi ezisithileyo, igawuni neziliphasi utata wabo. 
UTat’ uBavuma ufince iminyaka engama91 ngomhla we10 kule nyanga. 
Wathabatha umhlalaphantsi ngonyaka ka1991, kodwa de kube ngoku uyavuka asebenze egadini yakhe, ahoye kwanemfuyo yakhe. 
UMafa ucinga ukuba oku kuko okugcina le nkonde yaseMaTshaweni isempilweni. 
“Kuthiwa wakhe watshaya, kodwa ndikhule mna engatshayi, ndingathi wayeka kuselithuba lingekamonakalisi. Utywala uthi wayebusela eseyinkwenkwe.Ndingathi ukuziyeka ngethuba ezi zinto kwamnceda kakhulu. 
” Utata wayevuka ngo4 ekuseni rhoqo aye ezinkomeni, abuye angene egadini, agawule iinkuni. Xa simnqanda, athi eyona nto inokumbulala, yile yokungenzi nto. Nangoku usaphuma izithuba, akafuni kuyeka tu! Ndiyacinga yenye yezinto ezimgcina esempilweni, ” kubalisa uMafa. 
UMafa, 39,  ligqibelo kokwabo, uthi oku kumenze wafumana impatho enikwa igqibelo. 
Ukuthobeka, ukuthanda abantu, ukunyaniseka – zezinye zezinto uMafa athi uzifundiswe ngutata wakhe. 
” Utata into ahlala esixelela yona nabantakwethu noodadethu kukuba masithandane, sixabisane, sixhasane maxesha onke.” 
UMafa, naye okwangutata kubantwana ababini, uBuhle noCulo, uthi okonwabisa utata wakhe kukungqongwa ngabantwana bakhe. 
“Ukusoloko esibona yeyona nto imphilisayo. Usoloko esinqwanqwada ukuba singanqabi ekhaya. Akasafuni nto zitheni ngoku, zizimuncumuncu neziqhamo izinto achitha ngazo ixesha. Unala tranka yakhe yegrangqa afuna ukusoloko ukuyibona igcwele, nangona engayisebenzisi, kuye liyeza, xa ecinge ukuya exhantini naxa sinemicimbi, ” uMafa ubalisa ngoTat’ uBavuma. 
Utata kaMafa ayingotata nje ekhayeni, kodwa ungutata naseluntwini lokuhlala eAlicedale. 
” Ungumntu othanda ukuncokola, uyakubalisela amabali akhe okukhula, izinto ezimehleleyo ebomini ngoku engakwazi. Uyakubuza imvelaphi sele ekulophezele yonke into,” kutsho uMafa ehleka. 
Kuye kwanyanzeleka ukuba uTat’ uBavuma ahlale ekhaya , azincame iindibano zoluntu ngelizisindisa kwiCovid-19. 
“Susela kwaqala iCovid, wasimamela ukubeni ayeke imingcwabo nezinye iintlobo zeendibano. Naye ungumntu osokolo emamele iindaba, uyilandela kakhulu imiqathango ngezinto aziva kunomathotholo nakumabonakude,” kubalisa uMafa. 
Ebalisa ngendlela akonwabela ngayo ukuhlala phantsi aphulaphule iincoko zikatata wakhe. 
” Uye ancokole ngemfuyo, igadi neentlungu azivayo. Neminqweno yakhe ngekhaya lethu naxa sele ebhubhile yena.” 
Uthi isipho awakhe wasithengela utata wakhe yisuti nezihlangu. 
“Kule Fathers Day siza kumthengela iikawusi ezishushu, ebekhe wanxiba iikawusi ezipinki kutsha nje. Simthengele negawuni neziliphasi afudumale kobu busika,” kutsho uMafa efile yintsini."	not available
entertainment	Utshintsha uluntu ngenkqubo kanomathotholo	"EMVA nje kweminyaka emibini ezimanye nesikhululo sosasazo iVukani Fm eCala, uMalixole Teketa sele eguqule iimpilo ezimaxongo zoluntu lommandla wesithili iChris Hani. 
UTeketa nowaziwa ngelikaNxekenxeke ngabathandi bakhe kwinkqubo ethi Imbadu yinzalelwane yaseMbozi kuGatyana kwaye uzenzele igama isikakhulu ngethuba engumsamsazi nentatheli ephume izandla kwisikhululo sosasazo iKhanya FM eGcuwa. 
Kungokunje uTeketa sele eyintandane negorha kuluntu lwaseChris Hani emva kokuba encede uthotho labantu abangathathi ntweni esebenzisa isakhono sakhe sokusasaza. 
Ethetha nephepha ndaba I’solezwe lesiXhosa, uNxekenxeke uthe: “Zininzi izinto esele sizenzile kule nkqubo ekutshintsheni iimpilo zoluntu ukusuka kwimiba yezazisi (ID), ezasekuhlaleni, iingxaki zombane kunye nemiba yaseburhulumenteni.  
Kungokunje sibila sisoma sinceda inkondekazi yaseNgqoko eLady Frere eneminyaka engamashumi asithoba anesithoba engakwazi ukuhamba nanjengoko irhubuluza ngezandla namadolo.” 
“Kwaye naseCofimvaba sincede indoda ebhuqwa sisifo sesifuba ehlala yodwa jwi etyotyombeni, ngokuthi siyidibanise nabaseburhulumenteni,” utshilo uTeketa, okwaziwa ngelikaRhorho. 
UTeketa wenze izifundo zakhe zosasazo neMSC College eBhayi, emva koko wayokuzibandakanya neNkqubela FM phambi kokuya eKhanya FM eGcuwa. 
“IKhanya Fm yandiqhuqha iintongo ngamandla kwezosasazo ingakumbi kwicala leendaba phantsi koSithandiwe Velaphi noMbulelo Sisulu, kwaye kukwalapho ndafumana uthotho lweembasa kwezosasazo kwanokuzinekela kwam kubuntatheli,” utshilo uTeketa. 
Inkqubo kaTeketa ingena rhoqo ebusuku ngentsimbi yesithoba apho anceda khona uluntu ngeengxaki zonke zasekuhlaleni kwisithili seChris Hani."	not available
politics	UXasa uthembisa isisombululo kwingxubakaxaka yaseMnquma	"UMphathiswa weSebe leNtsebenziswano kuRhulumento, nemicimbi yeeNkokeli zeMveli uFikile Xasa uthi sokuze uMasipala waseMnquma ubenoosodolophu ababini, izabhokhwe ezimbini kunye noosomlomo ababini ebhungeni. 
UXasa ukutsho oku ngexesha esamkela unxwebhu lezikhalazo zabahlali baseMnquma abakhalaza ngelithi uManejala kaMasipala, uSindile Tantsi makalahle kwesi sihlalo. 
UXasa uthi into yamabhunga amabini aseMnquma ifikile kubo beli sebe, baze bayigqithisela kumbutho we-ANC. 
“Malunga nomcimbi wamabhunga amabini siyixelele i-ANC, kwaye nayo ithi sele iyalele ooceba ukuba balungise yonke lemeko,” uqhube watsho uXasa. 
Uthe ukuqala ngoLwesibini lo masipala uzakukhokelwa libhunga elinye, nangona engatshongo ukuba uThobeka Bikitsha osuswe kwesi sihlalo ligqiza elikhokelwe guThobokazi Ntanga uzakubuyiselwa njengosodolophu kusini na, okanye kuzakukhokela uNtanga. 
Ukwathi uze ngokwakhe eMnquma ukuzokuphelisa into yokubanjwa kwamabhunga emacaleni ngooceba abathile besonyulana. 
UXasa uthi bazakuzivelela zonke inkalo zomthetho ngaphambi kokuba bathathe isigqibo, kodwa uyibeke yacaca eyokuba umasipala abazukuwuchitha koko bazakubonisana nooceba abangaphakathi ebhungeni. 
“Iyakuba yinto yokugqibela ukuchitha umasipala, okwangoku sizakuhlala phantsi naye wonke ubani ochaphazelekayo kwingxaki yaseMnquma,” utshilo uXasa. 
Abahlali bathi le nto yokungaboni ngasonye kweenkokheli kwibhunga likamasipala eMnquma ithwaxa bona kwinkonzo, kwaye umphathiswa uXasa makayisombulule lenyewe ngokukhawuleza. 
Obefunda inxwebhu labahlali uNocwaka Bizane uthi umasipala kunzima nokuba unike inkxaso kwinkqubo zabantu abakhubazekileyo. 
“Akukhonto siyenzelwayo eMnquma singabantu abakhubazekileyo kodwa savota nathi,” utshilo uBizane 
Balindele isisombululo kuXasa ngomso, kwaye bafuna ukuba akhululwe uTantsi kwisinkundla sakhe. 
Bezisaqhuba iingxoxo phakathi komphathiswa kunye nabo bachaphazelekayo kwingxaki zaseMnquma ngexesha sipapasha elinqaku."	not available
sports	UMashaba uqeqesha kwiMotsepe League	"Owayeqeqesha iqela lesizwe lebhola ekhatywayo, uShakes Mashaba, ngoku ngumqeqeshi weBlue Lions FC edlala kwiABC Motsepe League.  
UMashaba ubuyela ebholeni kwakhona emva kokugxothwa liqela elidlala kwiGladAfrika Championship kwisizini egqithileyo.  
Ukuqeshwa kukaShakes, 69, kuqinisekiswe ngusihlalo weqela, uBonginkosi Nhleko.  
“Ewe, uShakes ngumqeqeshi wethu. Sele eqalile ukusebenza namhlanje. Ukuqeshwa kukaBra Shakes kuhambelana ncakasana nezicwangciso zethu. Abantu abaninzi abakuqondi okwenzeka kwiMotsepe League. Yindawo yophuhliso, xa uthetha ngophuhliso uthetha ngoShakes Mashaba,” utshilo uNhleko onephupha lokuvelisa abadlali abanokudlala phesheya ngethuba ethetha neLaduma."	not available
politics	Barhanela unyawo lwemfene ngokubanjwa kukaKonza	"KURHANELEKA ngathi inonyawo lwemfene indlela athe wabanjwa ngayo uSodolophu uNomasikizi Konza womasipala wengingqi iAmathole.  
Oku kuthethwe nguXhanti Ngxaso ongumququzeleli we-ANC kwisithili sase-Amahlathi, nokwangunobhala kwisebe lalo mbutho elikuQoboqobo.  
OkaNgxaso ukuthethe oku ngethuba amalungu nabaxhasi be-ANC bebengungelene ngaphandle kweMlungisi Community Commercial Park eCumakala, apho uKonza ebezakothula intetho yobume bomasipala wengingqi ye-Amathole. 
 Uthe i-ANC ikholelwa kwelokuba umthetho kufanele uyekwe uthathe indawo yawo, kwaye ngokwemithetho yeli uKonza akanatyala de inkundla ifumanise oko. Noxa kunjalo uthe, ixesha eli athe wabanjwa ngalo uKonza liyakrokrisa.  
“Iyathandabuzisa eyokuba ezi zityholo zivele xa kanye kusiyiwa kunyulo loorhulumente boomasipala. Siyayazi ukuba kukho abo banenjongo yokusengela phantsi iinkokeli zeANC, xa iqhubeka lento izakude yenzakalise umbutho. Kodwa ke sithi ukuba ooKhetshe bakholelwa ukuba kukho ityala mabaphande,” utshilo uNgxaso.  
Walile ukoyamanisa oku kwiingxelo zokungaboni ngasonye phakathi kweenkokeli zeANC eMpuma Koloni, kwanezo zalo mbutho kwingingqi Amathole. 
 UNgxaso uthe, uKonza ufumana inkxaso engagungqiyo kwisithili sase-Amahlathi, ngomsebenzi omhle awenzileyo kule minyaka mihlanu.  
Ibingumdudo wamasele noononkala ngaphandle kule ndawo, abaxhasi beANC negcuntswana labaxhasi be-EFF bebambe imingcelele yoqhankqalazo ephikisanayo.  
Abaxhasi be-EFF bathathe eli nyathelo ngelizokuchasa uKonza kulandela ukubanjwa kwakhe namanye amagosa alo masipala, kuquka nawe arhente yalo masipala iASPIRE.  
Obekhokele lo mngcelele uAyanda Mpeluza, utyhole i-ANC ngokuqesha abantu ngokutya nangezikipa ukuze bazophazamisa uqhankqalazo lwe-EFF.  
UMpeluza uthe, “Silapha ukuzokuchaza uKonza emva kokuba etye ngobuqhetseba imali yabarhafi ebalelwa kwizigidi ezintandathu, ngethuba kusenziwa unobuhle wezenkcubeko (Amathole Miss Heritage). Ayikokokuqala urhwaphilizo lusenzeka, umasipala we-Amahlathi lo azozifihla kuwo uKonza ubolile ngabarhwaphilizi.  
Umphicothi zincwadi ufumanise lo masipala ngenkcitho-mali engagunyaziswanga eyi-89 yezigidi zeerandi kuthengwe izityalo ngokungekho mthethweni. Siyi-EFF sifuna ukuthatha Amahlathi siphelise urhwaphilizo, sihambise iinkonzo eluntwini.”  
Ukanti abaxhasi be-ANC bebesithi bahamba noKonza ngelixesha ajongene nezityholo."	not available
entertainment	I’solezwe Gig GuidenoAgent Lungaz	"Lwesihlanu, Eyekhala 15 
*   Wise Guys Bar & Grill(Vincent 
Djs: Yoba Unltd  Phunky Furaz  Pablo Da Don  Phuxx. 
*   Ground X Music Lounge 
Djs: Zola 7  Finzo  Bongz  Blackman.. 
*   Ex Africa Music & Wine Lounge 
Djs: Gq Xclsve  Master Dee  Afrika  T Man  Lady Vee  LiquidSoul.. 
*   Kwa Jeff Place N,U 3 (Mdantsane) 
Djs: Lentor  Dumsa  Sbee  Onke  Khanyisa. 
*   So What Lounge (Mthatha) 
Djs: Pk   Jovisto  Tonic  Phoenix  MyloeAngisto. 
Ngomgqibelo, Eyekhala 16  
*   Bar Kulcha Lounge >> Tista Birthday Party  
Djs: AgentLungaz  Cooley S  Nature  The Brend  Native Bandz  Anga Azz  Welo  Number & AtG 
*   OhBrigado Champaign & Cigar Bar 
Babes Wodumo (Wololo, DBN) 
Djs:  Boonu (Afro)Yoba Unltd  Blomzit Avenue  Welo  Cooley S  GQ Xclsv  Mjazz.. 
*   Blackspade Entertainment Lounge 
Sizzle  Maxhoseni  Mfj  Pascal  Atm  Lwazi, Ray  Curz  Zeeman  Stixx  Athie  Konvict  Lazz.. 
*  So What Lounge (Mthatha) 
Djs: DeepSoul Sister (PE) Pk  Mylo  Tonic  Phoenix  Jovisto Angisto  Myloe.. 
*   Jeyas Lounge (Port Elizabeth) 
Djs: Ligwa(EL) Biggz  Piccaso  Marrest  Dowsa  Munika  Bomza. 
NgoMvulo, Eyekhala 18   
*   Mthombos Place (NU 7, Mdantsane) Mandela day 
Djs: Ceyentoire  Sir Monks  Yongz  Aspido  Samma  Sakhie"	not available
politics	Isikhumbuzo senkululeko yethu	"Qho ngomhla wama-27 kwekaTshazimpuzi sikhumbula usuku esathi sathatha inxaxheba kunyulo lukazwelonke. Abanye kweli gumbi lethu leendaba zange bavote ngoko ngoba babengekayigqibi iminyaka eli-18 kunyaka ka-1994. Nangona kunjalo, wonke umntu owayekhona ngezo ntsuku wayibona imincili nemingcelele yamawaka waka abantu abathi bathatha inxaxheba. 
Ngoko kwakuqinisekile ukuba iANC izakuluthatha ulonyulo olo. Nangoku, yaba yiyo ephumelelayo yabe iyasikhulula kulawulo lwengcinezelo. 
Andazi nokuba kwakulindeleke ntoni. 
Kodwa umqulu wenkululeko wawuqulathe zonke izithembiso zobulingani, umhlaba, ubutyebi bezwe, imfundo, impilo, njalo-njalo. Zonke ezo yayizizinto ekwakulindeleke ukuba urhulumente wesininzi aqinisekise ukuba ziza ebantwanini. 
Namhlanje singathi kunjani? 
Ingaba emva kweminyaka engama-22 sikhululekile singabhala sithi zafezekiswa zonke ezo zithembiso? Zeziphi ezinye zezinto esisazilindele kulo rhulumente wesininzi? 
Sibhala nje kukho imibutho efana neeDA kunye neEFF ekhwela izehlela kwiANC phantse yonke imihla. Nakule mpelaveki siphuma kuyo abeDA bakhale ngorhwaphilizo lwemali olubangela ukuba isininzi singaxhamli kwiinkonzo zikarhulumente. Bathembisa ukulwa urhwaphilizo. 
Kwelinye icala, iEFF izakuthi thaca owawo umqulu wezithembiso kule mpelaveki siya kuyo, nabo siqinisekile bazakugxila kumba womhlaba nobutyebi boMzantsi Afrika. Imisebenzi yenye yezinto ezakuthi gqi. Ingxaki ngale yemisebenzi yeyokuba, kunzima nokuba urhulumente angathembisa inani elithile lemisebenzi ngoba kwa inani lezithuba anazo alanelanga. Kufuneka kukhuthazwe inkcubeko yokuqala amashishini amatsha, kubekho neenkqubo zokuxhasa oosomashishini abasebenza kwezemveliso. 
Owona mngeni ujamelene nale nkululeko yethu namhlanje singathi yimali. Ewe, sikhululekile, kodwa asinayo imali yokwenza unothanda kwizwe lethu. Leyo ke ifana nqwa nokuxelela ibanjwa ukuba likhululekile libe ke phofu lingenanto. Kwenziwa ntoni ngemeko enjalo?"	not available
health	Kuthengwe ii-ambulensi ezintsha ukunciphisa ingqumbo yabahlali	"KWIINZAME zokunqanda ingqumbo yabantu abatyhola urhulumente wephondo ngokusilela ekusabeleni kwangethuba xa abantu befuna iinkonzo zeenqwelo zezigulana, isebe lezempilo likhuphe imigrugra yee-ambulensi ezizakusebenza ezilalini. 
“Iba yingxaki futhi yinto engamkelekanga xa abantu bakuthi befowunela i-ambulensi emva koko umntu alinde iiyure eziliqela kungekho ncedo. Ngokuthenga ezi-ambulensi zintsha, sizama ukuvala lo msantsa,” utshilo uMphathiswa wezempilo uGqirha Pumza Dyantyi. 
Zimalunga namashumi amathathu anesibini iinqwelo zezigulana ezithe zanikezelwa eluntwini nguDyantyi kule veki.  
UDyantyi uthi ezinye iinqwelo ezingaphaya kwekhulu ziza kukhutshwa kungekudala. 
UDyantyi uthi ezi nqwelo zezigulana ziza kuya isikakhulu emaphandleni, ingakumbi kummandla waseJoe Gqabi nase-Amathole.  
“Eyona nto ibuhlungu sisoloko sisongeza, ngoba kaloku ii-ambulensi zethu ziyakhawuleza ukonakala ngenxa yeendlela zethu ezingentlanga. Siyalenza uthetha-thethwano nesebe lezendlela ukukhawulelana nale meko,” utshilo uDyantyi. 
Isebe lezempilo ephondweni likhe lajongana nemidliwo esuka kubantu abakhalaza ngempatho-mbi abayifumana kumagosa eli sebe, apho lithe laphulukana nezigidi ngezigidi zeerandi. 
Ephawula ngoku, uDyantyi uthe: “Sizama ukulwa into efana naleyo kuba kaloku xa kukho ii-ambulensi eziliqela, akukho bantu bazakukhalaza ngokuphathwa kakubi.” 
UDyantyi ukhuthaze abahlali abafuna uncedo lwe-ambulensi ukuba batsalele inombolo engu: 10177."	not available
entertainment	Ezomoya nenkolo kwiGrahamstown Arts Fest!	"Ezomoya – zingabonakala iyinto yokugqibela onokuyijonga kumnyhadala wobugcisa ogcweleyo ngabantu, kodwa noxa kunjalo, inkqubo yemixholo engenkolo kumNyhadala wobuGcisa kaZwelonke ibonakalisa iqonga lokuxovulwa kwemiba engenkolo.  
I-Spiritfest sineminyaka ekumashumi amabini ubudala siqhuba, yaye singumsebenzi wabantu benkolo yobuKrestu eRhini kuquka imiboniso yedrama, imiboniso yobugcisa kunye nomculo weekwayala zenkonzo.  
Uninzi lwale miboniso ifele-fele kwaye ayinamatikiti, kodwa ukufakwa kwesandla kuyakhuthazwa. I-SpiritFest ngumnyhadala omdala, waqala njengendawo apho iicawa zibamba imicimbi yobugcisa eyayibonakalisa ukukhula unyaka nonyaka.  
Ngexesha lalo mnyhadala, ezi ziganeko ziqhutyelwa ezicaweni ezifana ne- Anglican Cathedral of St Michael ne St George (aka Grahamstown Cathedral), St Patrick’s Catholic Church kunye ne-Methodist Commemoration Church.  
Ongusihlalo weSpiritfest uMaggy Clarke uqhule wenjenje, “Ngeminyaka yoo-90, amaKhathedrale afumanisa ukuba kukho umnyhadala oqhubekayo ngakuwo. Yayinengxolo, kwaye abo bandwendweleyo bangadinga indawo ethuleyo. Ndaze ndaqalisa neziganeko ezizolileyo zangexesha lesidlo sasemini. Wawunokungena, uve ikwayala intyiloza.” 
 Kususela ngoko ibonakalise ukukhula, ezinye iinkonzo zangenelela ukwenza inkqubo. Kudala, abantu abadumileyo kwezenkolo babesingisa eRhini ukuyokuthetha kwiSpiritfest, abafana namatsha-ntliziyo, oonyawontle nexhoba lwebhombo uFather Michael Lapsley kunye no-Archbishop waseKapa uThabo Makgoba. Inkqubo yalo nyaka idakance imixholo etsala umdla, efana nenkululeko yobufundisi, iicawa kunye nobudlelwane babo bathandana besini sinye.  
UClarke uthe abasweli nto kwiSpiritfest, “ iNkosi iyazibonakalisa,” utsho ngoncumo. “Sijonga lo nto siyinikwayo, ingangumculo, idrama okanye umdaniso kodwa kufuneka ibe yinto entle kaThixo.”  
Umboniso obumhle kwiSpiritFest salo nyaka ibengumboniso uRomero. Ngumdlalo owenziwa yiPriest yaseRhawutini uFather Anthony Egan nobalisa ibali lika-Archbishop Oscar Romero wama San Salvador.  
URomero wayelitshantliziyo labasweleyo eladutyulwa labhubha ngo-1980. URomero wabekwa kunyaka ophelileyo.  
IGrahamstown Arts Festival iyaqhuba de kube ngeCawa womhla we-10 kweyeKhala 2016."	not available
politics	Oscar: Makwenziwe ivoti kumba waseXolobeni	"UMphathiswa wezeZimali, uPhuhliso loQoqosho, ezoKhenketho kwaneMicimbi yezeNdalo eMpuma Koloni uOscar Mabuyane, uthi kufuneka ivoti (referendum) kumbandela womgodi ongundabamlonyeni waseXolobeni eMbizana. 
 
UMabuyane uthi le voti inganceda ukufumanisa ezona zimvo zabantu baseXolobeni malunga nalo mgodi. 
 
Oku kuza emva kokuba iNkundla ePhakamileyo yoMntla Rhawuti igwebe ngakwicala labahlali baseXolobeni abachasene nomgodi ngelithi banelungelo lokuthi “hayi” xa bengawufuni umgodi. 
 
NgoLwesine kule veki, indibanisela yabahlali baseXolobeni, ezibiza iAmadiba Crisis Committee, iphumelele kwidabi layo lasenkundleni lokuba ifuna ukunikwa imvume yokuthi “hayi” ekombiweni komgodi eXolobeni. 
Kwimbalelwano le komiti ithe: “Olu luloyiso kwidabi labahlali leminyaka engaphaya kweshumi elinesihlanu. Kudala sizabalaza. Sibhiyozela amaqhawe ethu asishiyayo afana noMadoda Ndovela, Scorpion Dimane, Mthanjelwa Mpotomela Mthwa (“Bhalasheleni”) kwakunye nabanye abaphulukana nemiphefumlo yabo bekhusela umhlaba wookhokho bethu kwabo banyolukele ingeniso yethutyana. 
 
“Sisafuna ubulungisa ngoSikhosiphi ‘Bazooka’ Radebe owagetyengwa kweyoKwindla ngo2016. Sifuna iiHawks ezinobuqhophololo zaseMpuma Koloni zithathe idokethe lokubulawa [kukaRadebe] zilinike amagosa awaziyo umsebenzi aqashelwe wona,” itshilo le ndibanisela kwimbalelwano. 
 
UMabuyane uthe: “Ukuze sibone imfuno yokuba umgodi uyafuneka kusini na eXolobeni, kufuneka kwenziwe ivoti – ukuze kubonwe ukuba bathini abantu baphaya ngalo mba.” 
“Makwenziwe ivoti phaya ukuze abantu baseXolobeni, ngaphandle kokugrogriswa, bathi ‘asiwufuni umgodi’. 
“Makungathathwa abantu abathile abaqokelelwe ngabelungu abathile abangahlali phaya, abaya phaya ngokutyelela besithi baza kuphuhlisa abantu baphaya. Yiminyaka ilishumi linesibhozo ngoku (aba bantu bangahlali phaya) bethembisa ukuba baza kuphuhlisa abantu ngezokhenketho,” kutsho uMabuyane. 
 
UMabuyane uthi luninzi uphuhliso obe lunokwenziwa eXolobeni xa lo mgodi ubunokuqhuba. 
 
“Lo mgodi kuthethwa ngawo phaya eXolobeni, ufana nqwa nomgodi wamalahle waseRichards Bay [KwaZulu Natal]. Sithi ke ngoku, ngokokubona eRichards Bay, umgodi nezokhenketho uyakwazi ukuqhuba ngaxeshanye. 
“Siyasamkela isigwebo senkundla kodwa sithi abantu baseXolobeni, bebonke, mabalinikwe ithuba lokuthetha ngalo mgodi. La mgodi uza kunceda abantu ngomsebenzi. La titanium (isimbiwa) singagrunjwa iminyaka eya kumashumi amathathu. Luninzi uphuhliso olunokuba khona ukuba nje ubunokuqhuba la mgodi.”"	not available
sports	IHighlands Park intywilisele iChippa emdlalweni obuseMakhulong Stadium	"Emva kokukhutshwa kwiTelkom Kncockout, iHighlands Park intywilisele iChippa United etsala nzima ngamagowuli amabini eqandeni (2-0) emdlalweni we-Absa Premiership obubanjelwe eMakhulong Stadium izolo ebusuku. Umqeqeshi weChippa omtsha, uNorman Mapeza, uye eTembisa enethemba lokufumana okungenani inqaku elinye emva kokuba iqela lakhe libethe iBloemfontein Celtic ngo’1-0 emdlalweni obubanjelwe eSisa Dukashe Stadium ekuqaleni kwale veki. Ukubethwa kweChippa izolo eMakhulong Stadium kubhence ubunzulu bengxaki ajongene nayo uMapeza ophantsi koxinizelelo lokuyisusa emsileni wePSL. Akukho nenye into abakwazileyo ukuyenza kakuhle abadlali bakhe emdlalweni wayizolo. Iifolosi bezingamakheswa ngoba bezingakwazi ukufumana ibhola, esiswini abadlali bazamile ukuhlanganisa iibhola – kodwa bebephantsi koxinizelelo. Emva kulapho bekukho ingxaki kakhulu ngoba igowuli lokuqala livele emva kokuthembiselana kwabadlali. 
Ulele encunyiswe yimpumelelo u-Owen Da Gama emva kokuba iqela lakhe liphise ngamanqaku kwiMamelodi Sundowns ngomzuzu wokugqibela emdlalweni obuphakathi evekini. Igowuli lokuqala lifakwe nguSpiwe Msimango – oshiye abadlali beChippa bengazi nokuba mabenze ntoni – emva kokunikelwa ibhola entle nguTendai Ndoro obeyinkathazo emdlalweni wayizolo. UPatric Tignyemb ngomnye wabadlali abebexakekile emdlalweni ngenxa yobuyekeyeke bekhonkco labadlali basemva. Kwisigaba sesibini, umdlalo weChippa uye wangcono – kodwa akukho mathuba acacileyo ekwazileyo ukuwadala. UWilliam Twala ufake igowuli lokulinganisa – kodwa usompempe nomncedisi wakhe abalivumanga. UNdoro ufake igowuli lesibini leHighlands Park emva kokufumana ibhola ayikhabe yamshiya ethe natya phantsi unozinti weChippa United. 
   
Highlands: Ngobeni, Mokoena, Mbhele, Msimango, Rae, Mbunjana, Williams, Letsholonyane, Shalulile, Mvala, Ndoro. 
amalalela: Heugh, Mogaila, Msane, Mbatha, Jooste, Motsepe, Nyembe. 
Chippa: Tignyemb, Damons, K.Moyo, Nsabiyumva, E.Moyo, Komane, Masalesa, Malepe, Maziya, Maphangule, L.Manzini. 
Amalalela: Mazibuko, Twala, R.Manzini, Modisane, Mahola, Kwem, Lentjies."	not available
health	Bagqithisa ukutya kubaguli abacoci eHewu	"Ngenxa yemeko embi kwisibhedlele saseHewu kumasipala waseEnoch Mgijima, abasebenzi abaqeshelwe ukucoca bathatha uxanduva lokugqithisa ukutya kubaguli.  
Oku kwenzeka nangona kuchasene nemiqathango yezempilo, nanjengoko abacoci basebenzisa amachiza ayingozi ukuba angasondela ekutyeni. 
 Esi sesinye sesibhedlele ezilishumi elinesine ezikwimeko embi phantsi kolawulo lwesithili saseChris Hani phantsi komphathi onguNomeko Khiza.  
Umsebenzi waseHewu ongavumanga negama lakhe uthi badiniwe yimeko embi esikuyo esi sibhedlele.  
“Apha siqeshelwe ukucoca, kodwa sizibona sigqithisa ukutya kubantu abagulayo, siyoyika kuba asikhuselekanga, zininzi izifo ezikhoyo ebantwini,” uthethe watsho umsebenzi.  
Uthi xa besenza umsebenzi wokucoca iindonga ezindala ezibonakala ukuba zagqityelwa kudala ukuhoywa abanazo izixhobo zokubakhusela.  
“Esi sibhedlele sakhiwe ngonyaka ka1989 nguLennox Sebe, yonke into ibolile, kodwa le yokungabikho kwabongikazi nabanye abasebenzi ibeka iimpilo zethu esichengeni,”utshilo omnye umsebenzi.  
Zilali zomasipala waseEnoch Mgijima ezingaphezu kweshumi elinesihlanu ezigalela abantu abagulayo kwesi sibhedlele yonke imihla.  
Indlala, ukungabikho kwezixhobo zokusebenza, iingubo zokulala ezikrazukileyo, neempahla zokunxibisa izigulana zezinye zengxaki. 
Ngonyaka ka2016 abaguli kuquka nabasebenzi kwisibhedlele saseCala baxelela eli phephandaba ukuba esa sibhedlele sisebenza ngogqirha omnye kuphela. ULulama Maholwana (69) ngumhlali waselokishini eSada. 
 “Ndiyazibona zonke iingxaki zesi sibhedlele eyona indigqiba ngamandla kukuba ndakugqiba ukuba mdala kangaka ndifike esibhedlele ndixelelwe ukuba uGqirha akakho, kuba babini oogqirha abasebenza apha, inzima le nto,” uthethe watsho uMaholwana.  
Unobhala wombutho weAzanian Peoples Organisation eMpuma Koloni uZingisile Zakhe uthi baza kubhenela kurhulumente kazwelonke ukucela uncedo lokuba kuguquke imeko kwisibhedlele saseHewu.  
“Asinalo ithemba kurhulumente wephondo, siza kucela urhulumente kazwelonke ukuba angenelele ukusikhupha kule ngxaki, kudala abantu besenza imigushuzo, thina kwiAzapo asikholelwa kwimigushuzo sikholelwa ukuba makuxoxwe ngeengxaki zentlalo zisonjululwe ngokuthetha,” uthethe watsho uZakhe. 
 Ngenxa yezigrogriso abadibana nazo, abasebenzi kwesi sibhedlele boyikile ukuthetha ngokukhululekileyo. 
“Ngokomthetho wezempilo kumele ukuba sisebenzisa amachiza athile xa sicoca umgangatho, kodwa azikho ezo zinto apha, sihlamba ngamanzi angena nto, izandla zethu zingakhuselekanga,” utshilo umsebenzi. 
Kunyaka ophelileyo, ngabongikazi abakwikhulu namashumi amahlanu abathi baqhuba uqhankqalazo eBhisho benyanzelisa umphathiswa wesebe leMpilo eMpuma Koloni uGqirha Phumza Dyantyi ukuba abaqeshe.  
Inkulumbuso yeMpuma Koloni uPhumullo Musualle kwakunyaka ophelileyo wakhupha isigunyaziso sokuba kupapashwe uluhlu lwezithuba zemisebenzi ezikumakhulu amahlanu.  
Othethe egameni lesebe lezempilo eMpuma Koloni uSizwe Kupelo akazikhanyeli iingxaki kwizibhedlele eziquka iHewu.  
“Singatsho sona sikhona isikhewu kubasebenzi bokucoca kwisibhedlele saseHewu, kodwa lo nto ayithethi ukuba akucocwa, isibhedlele esi sikuluhlu lwezibhedlele eziza kuphuculwa, kuza kubiyelwa ngokutsha kwakhiwe neGuard House ekumgangatho wala maxesha,” utshilo  uKupelo."	not available
politics	Abantu bavota njani?	"Kukho le vidiyo ijikeleza kumnatha wonxibelelwano apho kubuzwa ixhego elithile kwilali ethile ukuba lizakuvotela bani? Impendulo yeli xhego ithi “umkhonto nevili! kwakuthiwa masivotele umkhonto nevili kwaye ndizakuvotela wona!” Xa esithi kwakuthiwe ubhekisa pha kulonyulo luka-1994 apho sasiqala ukuvota singabantsundu kweli. Usayibambe apho umadala. Asimgxeki kodwa kukhe kwathi qatha umbuzo wokuba, inokuba abantu xa beyokuvota bavota njani? Beqhutywa yintoni? 
Ewe, bakhona abo baqhutywa ngumsindo nokungoneliseki ngumbutho othile, bagqibe kwelokuba bazakuvotela omnye umbutho. Kubekho abavota beqhutywa kukuzinikezela kwabo kumbutho lowo okanye mhlawumbi bavota kuba bengamalungu alo mbutho. 
Kule mpelaveki siphuma kuyo imibutho ibiphume yonke; owe-ANC ubuseMpuma Koloni ukhokelwa nguMongameli Zuma ngokwakhe, owe-PAC ubulapha eMpuma Koloni, owe-COPE nawo ubulapha eMpuma Koloni, owe-EFF nawo ubusendleleni, nowe-IFP koomaLimpopo, nowe-AGANG nawo uzibonakalisile kule mpela veki usithi usekhona njengombutho wabantu. Asinokuyilibala i-UDM, DA ne-AZAPO – nayo le mibutho ibiphume iyokukhumbuza abantu ukuba bangalibali ukuvotela yona. Mininzi le mibutho kwaye ukuba awuzazi ukuba uzakuvotela bani – ingathi ngowukhe uziphe ithuba lokufunda imiqulu yezithembiso yayo. 
Ukanti uMongameli Zuma ugagene nexhewukazi elikhwele lizehlela kuye kweli Monti xeshikweni engene kwimizi ngemizi. Eli xhewukazi lakwaSamente livakalise ukungoneliseki kwalo yinkqubo yeANC, laphawula nakumzi waseNkandla xeshikweni bona bantu bavotayo behlala ebugxwayibeni. Amkhathaze kakhulu umongameli amazwi alo makhulu kangangokuba ucele oomelwane nooceba ukuba bathethe naye ahle umsindo. Yiveki yokugqibela le phambi kokuba sivote; ingathi le mibutho ngeyiqinisa, imamele abantu."	not available
politics	Bathimbe iholo likamasipala eGugulethu	"BATHIMBA iholo likamasipala ngenkani emva kokuba basuswa kumhlaba ebabewuthimbile abo bahlala ngasemva kumawabo nabazibiza ngokuba baziG-7 okanye Gugulethu Seven Backyarders. 
Ziinyanga zine ngoku behlala kweli holo laseLuyolo Community Centre eNY 111. Bangena ngenkani mhla basuswa kumhlaba okufutshane neli holo ngomhla we22 kweyeSilimela. Kungokunje zingama60 nangaphezulu iintsapho ezihlala kweli holo ukususela ngoko. 
Basebenzisa igumbi elikhulu apho kulala abantu abaninzi kuthe saa oomandlalo. Kulapho lukhoyo uphawu lwegama labo, G-7 nolusedongeni ecaleni komabonakude omnye kuphela. 
Kukroze oomandlalo ababekwe phantsi esamenteni. Ngelixa I’solezwe lalityelele kweli holo, kwakufika ezinye iitrasi zingena eholweni. Ecaleni kweli gumbi yindawo eyayisakuba yiofisi kaceba, nayo esele ilala abantu abadala. 
Aba bahlali bathi bagqiba ekubeni bathimbe eli holo kuba babedikwe kukusoloko besuswa kumhlaba ababebeke amatyotyombe kuwo. “Besisuswa qho ngoLwezibini. Waze uceba wasibeka apha,” utsho uNtombekhaya Mamputa. 
Inkokheli yeG-7 Backyarders uPhindile Nazo, uthi yonke into ehlangene nolawulo lweholo iphantsi kwabo. “Xa kuza kucelwa ukusetyenziswa kweholo kwizinto ezifana nemingcwabo kuziwa kuthi. Sihlawulisa ngokwethu. Sithatha isixa salo mali sizithengele ukutya ze siyigcinele ukulungisa iholo eseleyo. Akukhonto imileyo apha. Ziyaqhubeka iinkonzo. Kunekhritshi ezingenela apha. Bayazilolonga abanye abantu. Zonke ezonto ziyaqhubeka,” utsho. 
Uceba wale ngingqi, nosele esebenzela kwiiofisi zaseFezeka ngoku, uBongani Ngcombolo, uthi naye wakhutshwa ngetshova. “Bayoxutha iofisi yam eyayiseLuyolo. Bayaphazamisa abo bantu, babendisebenzisa kakubi.” 
Uthi wathetha nabo wabaxelela ukuba mabasuke kulo mhlaba babewuthimbile ngoba iSebe lokuHlaliswa koLuntu luwuthengile ngeenjongo zokwakhela abantu abafana nabo. “Into abangayifuniyo ukuyiva yeyokuba kuza kuhanjwa ngoluhlu xa kuhlaliswa abantu. Bafuna kuqalwe ngabo kuba sebewuthimbile umhlaba lo kuza kwakhiwa kuwo. Kanti ayihambi njalo,” utsho. 
UMamputa uthi kodwa akumnandanga ukuhlala eholweni kufana nje nokuhlala enkampini, ntonje babethwa yimeko yabo yokungabi nandawo. “Kuyabanda apha. Sihlala nabantwana. Akukho ntlonipho apha. Abanye basinkqonkqozela ngo3 ekuseni. Sihleli ke ngoba asinakwenza ngakumbi. 
UNazo uthi obunye ubunzima kukuba abaphangeli uninzi lwabo. “Siyankazatha ukuze sitye.”"	not available
health	Ukujonga phambili xa sizikhusela kwikhorona	"ILockdown efike ngenxa yobhubhane wekhorona 
isihleli entanyeni. Kunzima ukuzulazula ngeenqwelo zethu kuba sinyanzeliswe ukuhlala ezindlini, sizamana nokungasulelani ngale ntsholongwane yeCovid-19. 
Kodwa siyaqikelela ukuba sekukufutshane ukuba ilockdown iphele, kuba njengesizwe sisebenza kakuhle ukugcina usulelwano luphantsi xa sithelekiswa namanye amazwe asebunzimeni mpela. Siseza kunxiba iimask neegloves zeplastiki sizama ukungasulelwa, kodwa iimoto zona zingenza njani ukusincedisa? Ziintoni ezinokufakelwa kwezi moto zintsha ezinganceda ukulwa ukusulelana ngecoronavirus? 
Okulandelayo ngamanqaku athile esinokuwaphawula njengabantu abakhangela iimoto ezintsha eziza kusinceda. 
Ii-Infotainment Systems ezingacofwayo 
Uphucuko lwee-infotainment systems lusuka kude. Izinto ezaqala zingoonomathotholo, zaphinda zadlala umculo ngamakhasethi, kwazii-cd, ngoku zii-USB/Aux. Futhi kula malanga ii-infotainment system zilawula okuninzi okufana nee-SatNav nokunye okuninzi emotweni. Zonke ezi zinto bezifuna ukuba ucofe ngeminwe yakho. 
AbakwaVolvo ngoku bakha ii-infotainment systems ezicofeka ngeegloves, ukuze unciphise amathuba okwasulelana nabanye abantu obakhwelisayo abaye bacofacofe ungabazi apho basuka khona ngeminwana yabo. Phofu bebakha ii-infotainment ezinje kuba abantu baseYurophu besezindaweni ezinamakhephu, kodwa ngoku olu lwakhiwo lulungele ilizwe lonke, kuba wonke umntu ngoku ezokunxiba iigloves maxa onke. 
Ukuphucuka kwezilawula iqondo lobushushu ngaphakathi 
Amaqhosha alawula iqondo lobushushu ngaphakathi emotweni aya ngokunyamalala njengamaqhosha awodwa. Yonke into ngoku iphaya kula infotainment system, ngoko ke ingxaki yokutshintshatshintsha ukubanda nokufudumala seyihoyiwe. 
Kodwa kwezi ntsuku iqondo lobushushu alipheli ekubandiseni okanye ukushushubeza imoto. Ngoku ii-climate control system ziphucuke kangangokuba kwiimoto zakwaVolvo kukho iifilters ezenza umoya ongena ngaphakathi emotweni acoceke kakhulu. EzakwaVolvo iimoto zikususa kwimimoya emdaka yeedolophu, zisebenzisa iimulti-filters ezinamalahle, ezikhupha ukungcola neentsholongwane ezisemoyeni ongena emotweni. 
Ezi zinto bezakhelwe ukunceda abo banengxaki yokuphefumla (asthma), abangavani nokungcola komoya (hypersensitivity) nee-allergies. Kodwa ngoku kwa ezi zilungiselelo zinceda ukunqanda intsholongwane yecoronavirus zingangeni emotweni eyiVolvo. 
Amacango angasemva omlingo 
Sekhona amacebo asetyenziswayo kwiimoto okuvula ucango lwasebhuthini. Ezininzi iimoto kusafuneka ucofe iqhosha elithile. KwiiVolvo uyakwazi ukuvula ebhuthini ngokukhabakhaba ngaphantsi kwebhampa ucango luzivulele, ulayishe imithwalo yakho nezinto zakho ozithengileyo evenkileni. 
Oku kunceda unciphise amathuba okufumana intsholongwane yekhorona, kuba kaloku awazi ukuba imoto yakho iphathaphathwa ngoobani xa ungayijonganga. 
Izinto ezilawulwa ngokuthetha ngamazwi 
Ukulawula izinto emotweni ngamazwi okanye ngokuthetha bekukade kuyinto encede kwezokhuseleko ukuze umqhubi angasusi amehlo endleleni xa efuna ukutshintsha izinto ezithile. Jonga ngoku, kwale nto inceda ekunciphiseni amathuba okucofacofa amaqhosha emotweni. Iphinda iye kula nto yokuba ungosulelani nomnye umntu osemotweni ngokucofa amaqhosha afanayo, okanye usulelane nomnye umntu obeyiqhuba phambi kwakho, kwezo moto zasemisebenzini eziqhutywa ngabantu abaninzi. 
Iivoice command systems zakwaVolvo zaziwa ngokuba zezona ziphucukileyo, okubonisa ukuba lo mzimveliso kudala ejonge phambili kulwakhiwo lweemoto zabo. 
Iimoto ezikwazi ukuziqhuba ngokwazo 
Xa kuthethwa nge-autonomous driving, abakwaVolvo ngoongqaphambili apho. Ewe, akukabikho moto eziziqhubayo ngokupheleleyo, kodwa abakwaVolvo ziinkokheli kweli candelo lokwakha iimoto ezizokukwazi ukuxelelwa ngamazwi ukuba ufuna ukuyaphi, ze yona izilawule iziqhube ukuya apho uyikhombe khona. 
Okwangoku kusafuneke uyifake endleleni ngokwakho. Kodwa ukungena kwayo endleleni, iimoto  zakwaVolvo ziyakwazi ukufunda zibone amaphawu endleleni, igcine umgca wayo kuhola wendlela, ikwazi ukuzitshintshela umgca xa idlula imoto ephambi kwayo ecothayo, ikwazi ukuthoba isantya xa kuxinene, iphinde yonyuse isantya xa kuvulekile. 
Konke oku kunceda umqhubi anciphise amathuba okubambabamba emotweni eqokelela izigulo ezibekwe ngabanye abakhweli. 
Zonke ezi zinto zisezokubonakala zixhaphaka kuzo zonke ezinye iintlobo zeemoto kungekudala. Ixesha lixhatshwe yinja kuzanywa ukukhuselwa abantu kule ntsholongwane yekhorona. AbakwaVolvo baphambili kule mfazwe. 
Silandele kuTwitter ku: @ilisolezwe, kuFacebook ku: Ilisolezwe, nentatheli yethu ku-Instagram ku-@dozerdrives."	not available
politics	Umphathiswa wemfundo esisiseko ugxeka iMpuma Koloni	"UMPHATHISWA wemfundo esisiseko uAngie Motshekga ukhalimele umkhwa wokuvela nezizathu ezingaphathekiyo rhoqo xa kukho umba otshisa ibunzi kwisebe lezemfunfo eMpuma Koloni.  
Ukuthethe oku ngexa kuwongwa abafundi abagqwesileyo kwibanga leshumi nyakenye kumbhiyozo obubanjelwe kwiholo yedolophu yakwaBhaca ngoLwesibini.  
UMotshekga uthe: “Mayiphele into yokuzimela ngokuba lelona phondo lihlelelekileyo nelisemaphandleni, maninzi amaphondo afanayo neMpuma Koloni kodwa enza ngcono kakhulu kuneli phondo. Eli likhaya leenkokeli ezaziwa jikelele, linabantu abafundileyo, abanobuchule ukogqitha onke amanye amaphondo kodwa anenzi ngalo nto, nirhuqela lombali eludakeni.”  
Ngaxeshanye umphathiswa usincomile isithili sakwaBhaca kwingingqi yaseAlfred Nzo esithi kuyamvuyisa ide yafikelela kumyinge we60% ukusuka ku52%. Umemelele kwezinye izithili ukuba zizeke mzekweni zingavuyeli nantoni na engaphantsi ko70%.  
Kulo mbhiyozo abafundi baxhamle kwibhasari zikaSasol ezingachazwanga ixabiso lazo nezikamasipala wesithili ezixabisa iR50 000 umntwana ngamnye, amabhaso emali axabisa iR20 000 yokuthenga abakudingayo, oonomyayi, iikhompyutha neembasa.  
Sona isithili sakwaBhaca sizixhamlele ithala lezobuchwephesha nelizele ngamachiza nobuxhakaxhaka bokwenza nokuhlola izinto ezayamene nobuchwephesha. Ithala linikezwelwe yinkampani yabucala iSasol.  
UMotshekga uthe ukuzimisela kwesithili sakwaBhaca kuqala kwinkokheli zezopolitiko ukuya kumagosa ezemfundo.  
Uthe konke okwenzeka apha namhlanje akuzobalilize kuba esi sisithili esinentshisakalo nesizimiseleyo ukutshintsha izinga lemfundo kweliphondo le Mpuma Koloni ibeleli ngcono.  
Omele iqumrhu lakwaSasol uRufus West ucacise wathi banikezele ngamagumbi amane kwiphondo eli, ikwaBhaca yaxhamla lalinye nelizakuxhamlisa izikolo ezilishumi elinesihlanu. “La mathala azakuncedisa abantwana bakwazi ukubona ezizinto bafunda ngazo ngaphakathi kumagumbi okufundela. Lamagumbi axhotyiswe ngamachiza nobuxhakaxhaka kula mathala.”  
Kanti umphathiswa wezenfundo ephondweni uMandla Makuphula umemelele umanyano ekwenzeni imfundo esisiseko kweliphondo. Uthe wonke umntu unendima ekumele ayidlale kwaye akunakubalula ukuqhuba kakuhle esikolweni xa umntwana ephuncuke isimilo nengqeqesho emva ekhaya nasekuhlaleni.  
Umphathi sithili kwisebe lezemfundo uMelusi Sobikela uthe bayazingca ngempumelelo engaka ukusuka kumyinge ka52% ukuya ku60%.  
Uthe oku kubonakalisile ukuba ukusebenza ngokuzimisela."	not available
sports	Kuqosheliswa ukhuphiswano lweBrutal Fruit	"Iqela lomnyazi laseFree State, iCrinums, linethuba lokufumana intshinga yesithathu kukhuphiswano lweBrutal Fruit Netball Premier League. Olu khuphiswano sele lusondela esiphelweni, nanjengoko kuza kuqosheliswa izinto kule mpelaveki siya kuyo. 
Emva kokuba eliqela lifumene itayitile amatyeli amabini ngo-2014 nango-2015, abantu abaninzi sele beyisondenza kwiFree State intshinga na kulo nyaka. Soze ibelula loo nto kuba iza kuqubisana neNorth West Flames engeloqela lilula kwaphela. Imidlalo izakudlalwa ngomso yomibini kwaye omane amaqela azakudlala kule mpelaveki azakube esilwela indawo kumdlalo wamagqibela kankqoyi. IiGauteng Jaguars nazo zizakube zijamelene neWestern Cape Southern Stings. IJaguars zibethwe kumdlalo wamagqibela kankqoyi kuyo yomibini le minyaka idlulileyo kwaye ingathetha lukhulu kuzo into yokuphumelela indebe ekugqibeleni. 
Amaqela athe aphumelela kule midlalo yangomso aza kudibana kumdlalo wamagqibela kankqoyi ozakudlalwa ngokuhlwa ngoMgqibelo. Into ezakunika ithemba iCrinums kukubuya komdlali wazo wangemva uKarla Mostert odlala kwiqela lesizwe lomyazi iSpar Proteas. 
UKarla ebedlalela iBath kwi-English Super League kwaye uza kudingeka kakhulu xa kudlala iqela lakhe neeFlames. 
Eliqela laseNorth West lidlale kakuhle kwaye yaphela lihleli phezulu isizini yalo nyaka, liza kuya kulo mdlalo wangomso abadlali bephumle ngokwaneleyo. “Sikujonge ngamehlo abomvu ukubukela ibhola yomnyazi ekumgangatho ophezulu kwakhona kule mpelaveki, eThekwini. Sifuna ukubona ukuba leliphi iqela elizakuba ziintshatsheli zeBrutal Fruit Premier League,” utshilo uMicah Naidoo ongumlawuli jikelele eBrutal Fruit."	not available
entertainment	ULucy weGenerations ubaphuza nge-R10	"UManaka Ranaka esimazi kakhulu ngendima kaLucy Diale kumdlalo weSABC 1 iGenerations- The Legacy, ubonakalise uthando lwakhe kumntwana oyintombazana ngokusungula iphulo elinjongo zokupha abantwana abangamantombazana abasese sikolweni nabatsala nzima iziqhusheki ezisebenza xa oyintombazana esexesheni (sanitary towels), nabathi baye bahlale ekhaya “ngeli xesha lenyanga”. 
Iphulo lakhe ulibiza #KeepAGirlChildAtSchool -1 Kiss for R10. 
Ngokubonakala kwezinto, kubukeka ngathi le mali izuzwe kulo mathu-mathu wokuphuzana iya ngqo kwitasi yokuthenga ezi ziqhusheki. 
Kwimifanekiso ayifake kwikhasi lakhe le-Instagram, uManaka ubonwa ephuza indoda ethile mhlawumbi ngale-R10."	not available
health	Yenza imali iKhorona	"Eyona dolophu inkulu kuMasipala weSithili saseChris Hani iKomani,  ibonakala ixakene nento ngenxa yokonyuka kwabantu abakhangela amachiza ohlukeneyo okuzikhusela kwisifo sekhorona.  
Sisithethe esidala kwidolophu yakuKomani ukuba ngeli xesha enyakeni uluntu lukhangele indibanisela yamayeza okulwa nengqele kuba ilixesha lokwehla kwamaqondo ngokumangalisayo.  
Ukwehla kwala maqondo kunyusa amanani wabantu abagula ngumkhuhlane kule dolophu nakwiidolophana ezingqongileyo namaphandle azo. 
 Unyaka ka2020 ngunyaka owahlukileyo kwesi sithethe sakudala sakuKomani ngenxa yentlekele yesifo sekhorona. Iivenkile zamayeza eziphambili apha ziquka iBolzes kunye neMagers,  kuze kubekho nezo ziphantsi kwevenkile zokutya eziquka uMedi-rite,  Alpha Pharmacy, uDischem nezinye. Sihlabe imehlo kwezi venkile sikhangela amanani abantu abakhangela amachiza okuzikhusela kwikhorona,  sikwakhangela nobungakanani bamayeza ezivenkileni.  
Xa uyibeka ngamazwi avakalayo, ungathi aphelile amachiza kwezi venkile, kuba abantu bajikwa kusithwa liseza kufika iyeza alifunayo umthengi.  
Okungaqhelekanga kukuba ngenxa yokunqongophala kwamachiza kwezi venkile,  abantu bashiya ezi zinkulu zifana neKomani besiya kukhangela amachiza kwezincinci ezifana neCacadu ngenxa yokungafumaneki kwawo.  
Omnye wooGqirha esithe sancokola naye uthi ngokuba bawathenga kwiindawo abe bengaqhelanga kuwathenga kuzo amayeza,  zikude kwaye namaxabiso atshintshe kakhulu. Indibanisela yomxube weBorsdruppels,  Peppermentdruppels, Turlington,  ubusi,  ilamuni,  galika,  jinja nezinye zenza imali ngokumandla ngeli xesha.  
Ezi mveliso zizonke zifika kumakhulu amahlanu eerandi xa uzithenga kuba ziyawenza umsebenzi wazo. Nokuba ngubani ke umnikazi wala machiza namanye esingawabizanga apha, uyayenza imali ngeli xesha lokukhula kwalo mkhuhlane wekhorona.  
Oku kuhambelana nezimvo zethu zangaphambili ezazisithi kungenzeka ukuba lukho unyawo lwemfene kwindlela eziqala ngayo izifo, nokuba ziyenziwa okanye ziyazenzekela, kodwa ukhona oxhamlayo ngazo. Enye indlela entsha engxamileyo yokwenza imali ngekhorona, ngamaziko okuvavanya uluntu angxamele ukukhula.  
Xa besijikeleza edolophini yakuKomani,  la maziko ngamanye enza imali entle ngenxa yesifo sekhorona. Ukuvavanya umntu ngamakhulu asibhozo eerandi kwenye yezi ndawo, logama enye esandula kuvula ivavanya ngemali ekumakhulu asixhenxe namashumi amahlanu eerandi.  
Kwiindawo zooGqirha ezintathu esithe sazityelela, ngabantu abadala abaninzi abagulayo,  abathi bathunyelwe nguGqirha ukuba baye kwenza uvavanyo oluza kubenza ukuba bahlawule esi sizumbulu semali.  
Kumele ukuba abeke iliso urhulumente kwindlela ezixabisa ngayo ezi mveliso zokulwa nekhorona, aphinde abeke iliso ixabiso lokuvavanywa kwabantu, kuba zifuneka ngamandla ngoku iiinkonzo zokuvavanywa kwabantu.Yenza imali ikhorona, inokuba bonwabile abanikazi bayo!"	not available
sports	UKomani ufuna itayitile yoMzantsi Afrika	"Umasipala waseMbhashe ungxamele ukuzibonakalisa kwicala lokusingatha imisitho yezemidlalo.  
KuMgqqibelo ogqithileyo, idolophu yaseDutywa ifumene inyhweba enqabileyo yokusingatha itumente yamanqindi ebiququzelelwe nguMnu. Ntsikayezwe Sigcawu noMbhashe Municipality kwiholo loluntu – apho iimbethimanqindi zaseMpuma Koloni naseNtshona Koloni ziswantsulisene kwanzima. 
 Kumlo ophambili, uDalisile Komani ubuyele eKhayelitsha (eNtshona Koloni) eyintshatsheli evunyiweyo emva kokubetha ngamanqaku uMbulelo Nxazonke ozamileyo ukuxhathisa kwade kwangumzuzu wokugqibela. 
UKomani, 36, wazalelwa eQonce – kodwa ngoku uhlala eNtshona Koloni ngenxa yemeko eyamnyanzelayo ukuba ayokukhangela amadlelo aluhlaza.  
OkaKomani uzingombe isifuba emva kokuphumelela ekuye kwacaca gca ukuba impumelelo ayifumene eMpuma Koloni yinto ebaluleke kakhulu kuye. 
 UKomani uye eDutywa ezilungiselele; futhi elungiselele nezinto ezinokuthi zimehlele. Kube njalo ngethuba kusithiwa umlo wakhe noNxazonke mawungene pambi kwexesha lawo ngenxa yengxaki yezibane eholweni. 
 Nakubeni kunjalo, uKomani uzamkele iziphumo.  
“Umlo ubumhle kakhulu. Bendingamazi lo mfana wakwaNxazonke. Ndimane ndisiva nje ngaye – kodwa ke umqeqeshi wam uzamile usibonisa indlela abantu baseMonti abalwa ngayo. Size apha sizixelele ukuba siza kudlala amanqindi ngendlela esiyaziyo,” utshilo uKomani. 
Nakubeni imbethimanqindi yaseQonce izuze impumelelo emva kokusokola kumlo obunzima kakhulu – kodwa iye yaphalaza imbilini yayo ngento engayithandanga eyenzekileyo.  
“Abantu baseMonti behleli nje bafuna ukuqubula ukuze babonakale ngathi baphezulu. Nangoku bekumeluba ndilwe ekugqibeleni – kodwa kuthiwe mandilwe ndingazishushubeza phambi komdlalo. Umqeqeshi wam uthi kuseMonti apha, masiyolwa. Andiyithandanga into yokulwa ndingafumananga nethuba lokuzolula,” utshilo uKomani. 
Umfo kaKomani uphumelele imilo elishumi elinesixhenxe, ubethwe kwesixhenxe emva kwemilo engamashumi amabini anesine. Ngoku uthi ufuna uNxhosho amnike ithuba lokulwela itayitile yoMzantsi Afrika."	not available
entertainment	Ikhangela ilizwi lakho iThe Soil!	"EMVA kweendaba zokuthatha ikhefu kwelungu eliphambili le-The Soil, uBuhlebendalo ‘Buhle’ Mda. 
UMda uthi uyokusabela ubizo lwakhe lwezinyanya, ngoko ke kufunwa owasetyhini ozakungena ezihlangwini zakhe. 
UMda uthi, “Njenga- ma-Afrika, ngamanye amaxesha kufuneka siphendule kubantu abangasentla kunathi. Kungoko ndizakuthabatha ixesha ndigxile kubizo lwam lwezinyanya,” utshilo. 
“Ngoko, ukususela ngenyanga kaMatshi 2016 ndizakube ndingekho kwimisebenzi yeThe Soil, kodwa ungoyiki, ndikushiya kwizandla ezintofo-ntofo zoogxa bam.” 
Ephendula abalandeli bakhe abaxhalabileyo kwinkqubo yoMhlobo Wenene fm uSijikalanga, uMda uthe, “Ndizakubuya kungekudala, ndiya ekhefini elifanayo xa ubani eyokufumana usana, abanjelwe ngumntu,” uvakalise oko uMda, 
I-The Soil ifuna igqiyazana elicinga ukuba lingakwazi ukungena ezihlangwini zikaBuhle. Kumyalezo abawukhuphe kwikhasi labo le-Facebook lithi: 
Zonke iivideo ezithunyelwayo kufuneka zibekwimizuzwana engamashumi amathathu ukuya kumashumi amathandathu. IiVideo ezimfutshane okanye ezinde kunexesha elibekiweyo-azisayi kuqwalaselwa.  
Bonke abathathi-nxaxheba kufuneka bacule iingoma ze-The Soil, ingakumbi iivesi zikaBuhle. Xa ingahoywa le miqathango, abagwebi banelungelo lokungakuqwalaseli. 
Zonke iivideo ezifakiweyo kufuneka zifakwe kwikhasi likaFacebook, nanjengoko lungekho olunye uhlobo lokungenela lakuqwalaselwa. 
Nceda usebenzise i-hashtag engu #ExperienceTheSoil xa ufaka ivideo yakho. 
Bonke abo bangenelayo kufuneka ibengabemi boMzantsi Afrika abanesazisi esisemthethweni soMzantsi Afrika kunye neencwadi zokundwendwela, 
Usuku lokugqibela lokufakwa kwee-video iyakuba ngumhla we-5 kuFebruwari 2016 kwaye ukukhangelwa kwale talente iyakuba ngumhla we-8 ukuya kwi-11 Februwari 2016 eRhawutini. 
I’solezwe lesiXhosa lininqwenelela impumelelo."	not available
sports	Amabhokobhoko azakukhokelwa ngu-Eben Etzebeth	"Ukapteni weqela lesizwe lombhoxo, uWarren Whiteley, uzakuphoswa ngumdlalo obalulekileyo kule mpelaveki ngenxa yokwenzakala.  
Uzakubanjelwa sisiquququ somdlali * -Eben Etzebeth ozakusekelwa likhwahla, uSiya Kolisi. Amabhokobhoko azakuxikixana nePumas (Argentina) kumdlalo ojongwe ngamehlo abomvu we-2017 Castle Lager Rugby Championship ngo’15:00 ngoMgqibelo eNelson Mandela Bay Stadium.  
UWhiteley unethuba elide ekhonkxwe kukonzakala kwaye uphosiwe yimidlalo ethile yokugqibela nakwiSuper Rugby.  
Kusalindeleke okokuba ahlale ngaphandle embhoxweni isithuba esiphaya kwiiveki ezintandathu kwakhona njengokuba ezakuphoswa nayiCastle Lager Rugby Championship.  
“Wenze umsebenzi omhle kakhulu * -Eben ngoku besike sadlala neFrance, eGoli. Sithe sakubona ukuba uWarren akazukubakho kulo mdlalo, sabona ukuba masinike * -Eben uxanduva ngoba uyahlonitshwa ngabanye abadlali. Uzakufumana inkxaso kwiinkokeli ezifana noSiya Kolisi, uTendai Mtawarira no-Elton Janties,” utshilo umqeqeshi weBoks, * -Allister Coetzee. 
Le ndodana yakwa-Etzebeth kudala idlalela iqela lesizwe. Yaqala ukudlalela iBoks ngo’2012, ineminyaka engamashumi amabini kuphela.  
Ngoku unikwe uxanduva * -Eben xa uMzantsi Afrika udlala ne-Argentina,  nakumdlalo olandelayo kwiveki ezayo.  
Umqeqeshi wabadlali basemva uFranco Smith akafunanga ukudiza indlela abadlali bakhe abazakudlala ngayo ngoMgqibelo.  
kwelinye icala uCoetzee ukhulule abadlali abahlanu ukuba bakwazi ukubuyela kumaqela wabo ekuqaleni kwale veki.  
Kwabo badlali bakhululweyo kukho abadlali abafana noDillyn Leyds, * -Oupa Mohoje, uFrancios Venter,  uLizo Gqoboka noWarrick Gelent.  
Iqela labadlali elizakuqala umdlalo eBhayi kulindeleke ukuba libhengezwe nguCoetzee emva kwemini ngomso. Umqeqeshi uya kulo mdlalo enethemba elikhulu emva kokuba uMzantsi ubethe iFrance kathathu kwimidlalo yovavanyo kwezi nyanga zidlulileyo. 
Siphisa ngamatikiti alishumi omdlalo weBoks! Yintoni oyithanda ngombhoxo? Thumela impendulo ngeSMS okanye Whatsapp ku 063 743 9538."	not available
sports	Udukile umdlali weChiefs	"Akaziwa apho akhoyo umdlali weChiefs ngumqeqeshi.  
UJames Kotei kuthiwa uduke nezwe emva kokuvakala kwamahumhum athe uza kuthengiswa yiChiefs.  
Lo mdlali waseGhana ngomnye wabadlali abambalwa abagaleleka eNaturena phambi kokuqala kwesizini yePSL ka2019/20 kodwa yena akadlali kwiChiefs.  
Noxa wayebabazwa njengabamaziyo ekufikeni kwakhe eMzantsi Afrika, kodwa akakwazanga ukumelana nokhuphiswano lwamadoda afana noWillard Katsande noGeorge Maluleka.  
Ethetha neentatheli kutshanje, uErnst Middendorp uthe akamazi nokuba uphi uKotei kwaye akekho eNaturena.  
“Andingeze ndikwazi ukutsho ukuba uphi ngoba akekho apha. Andimazi apho akhoyo. Akekho apha namhlanje futhi nayizolo ebengekho,” utshilo uModdendorp ethetha eNaturena kwiveki ephelileyo.  
Kuthiwa iChiefs incwase ukumthengisa, endaweni yakhe ifake uAnthony Akumu waseKenya oshiye iZESCO United kutshanje."	not available
politics	Bathi abakayiboni inkululeko eXhorha	"Abahlali belali yakuMandluntsha eTsholorha eXhorha, bathi abakayiboni le nto kuthwa yinkululeko. Bathi beva ngembali ukuba kwakhululekwa njengoko bengenazo iinkonzo ezingundoqo zikarhulumente ezifana nombane, ezempilo kwakunye nendlela. 
 Oku bakudize ngethuba isigqeba seUDM sihamba nelungu lePalamente eKapa uNqabayomzi Kwankwa nokwanguSekela Mongameli walo mbutho, benikezela inqwanqwa  lokuthwala abantu abagulayo (stretcher)  njengoko indlela ikwimeko embi ukuba kungahamba imoto.  
Inkokheli yabahlali kula mmandla uThando Nojavu, uthi olu tyelelo lwakuthi lwenze umahluko omkhulu kwindawo yabo nanjengoko zingahambeki iindlela, kunzima nokuhamba ikiliva leyo kumanye amaxesha. 
 “Abantu xa begula bathwalwa ngeekiliva okanye babelekwe emqolo xa beyokubekwa endleleni eyokulinda imoto xa besiya esibhedlele kuba kungangeni moto. Kungoko siye sacela amancedo kwiUDM, ncedo olunokuthi lukhawulelane nathi singabahlali kuba kunzima. Esi sitretsha sakuncedisana ngaso apha elalini sithuthe ngaso abagulayo kuba asiqhutywa sona, sibanjwa ngezandla, akufana noko,” utshilo uNojavu.  
Uthi nabantwana xa kunetha abasayi esikolweni ngenxeni yebhlorho engahoyekanga. Uqhuba athi uphuhliso alukho kweyabo indawo balibalekile.  
Uthi nangona nje bengxangwe ziindawo ezinombane. UCeba wombutho eMbhashe, uKayise Msindwana,  uthi le inyanga kulapho kuzalwa khona uNelson Mandela kwakunye nenkokheli yeUDM uBantu Holomisa, kungoko bebonile ukuba mabashukume benze utshintsho eluntwini. 
 Uthi le yilali abacinga ukuba inokuba urhulumente olawulayo uyilibele ngenxeni yokungabikho kophuhliso kuyo. Uthi abantu bade babelekele endleleni, abanye babhubhele endlini ngenxeni yokungakwazi kokungena kwee-ambulensi.  
Uthi imali le bayikhuphe kubo ezimpokothweni. I-UDM ikwabulele inkxaso abathe bayifumana kwivenkile uBuild It waseXhorha, othe gqolo ukuxhasa kwanokuphuhlisa ulutsha lwala mmandla njengoko luhlelelekile. 
 I-UDM iye yanikezela ngebhola nange-kit yokudlala kulutsha."	not available
entertainment	Isithandwa sentsini eMzantsi silinde imbasa!	"UKUPHUMELELA imbasa yeQhula eliThandwayo kumawonga weMzansi Magic Viewers Choice ka2020, kungathetha ukuba uKhanyisa Bunu ngelona qhula lithandwayo ngabantu boMzantsi Afrika. 
Oku kuvaliswe nguBunu ngethuba encokolela I’solezwe lesiXhosa ngokutyunjelwa kwakhe kula wonga aza kubanjelwa eRhawutini kwinyanga yoKwindla. 
Kwibakala leFavourite Comedian, uBunu ukhuphisana namaqhula adumileyo nathandwayo eMzantsi Afrika afana noSkhumba Hlophe, Celeste Ntuli, Mpho Popps noSiyanda Maphumulo. 
UBunu uthi ukutyunjelwa kwibakala elinye naba kufana nokuzombela ingcwaba ngokuba uyakuqonda okokuba uqubisene noomakad’ enetha. 
“Kwakufuneka ndidade okanye nditshone kuba ke iqonga lolonwabo lunoxinizelelo,” kutsho uBunu. 
Uthi kwakunjalo nangethuba ephumelela iAudience Choice Award ngo2015. “Nangoko ndandiqubisana namagama amakhulu nahlonitshiweyo kwiqonga lamaqhula!” 
Ukwathi kwaukutyunjelwa kwakhe kwezi mbasa kuthetha ukuba wenza okuncomekayo. 
UBunu, owayefudula engutitshalakazi, waqala ukubaliqhula ngo2009 ngethuba engenela kukhuphiswano iSo You Think You Are Funny – emva koko zange aphinde abuye mva. 
Xa ufuna ukumvotela, ungathumela iSMS engu: 3C ku39201 okanye uthi *120*33033# kungenjalo uvote kalikhulu kwa: mzansimagic.dstv.com. 
IDStv Mzansi Magic Viewers Choice Awards (DMVCA) ziza kubanjelwa eTicketpro Dome ngoMgqibelo umhla we14 kweyoKwindla 2020."	not available
entertainment	Hahaha! USkhumba uzakuba limaza ngentsini eMpuma Koloni!	"BAMAZI ngokuhlekisa kwangexesha esengumntwana wesikolo samabanga aphakamileyo kwilokishi yaseThembisa, kodwa engazazi ukuba kwiminyaka elandelayo uzakube edume kuMzantsi Afrika wonke. 
USkhumbuzo ‘’Skhumba’’ Hlophe, noyinzalelwane yelokishi yaseThembisa eRhawutini, uzakube ebawisa ngentsini eMpuma Koloni. 
USkhumba, uxelele I’solezwe lesiXhosa kudliwano-ndlebe ukuba, yena liqhula ekudala likhona kwiqonga lamaqhula. 
“Emva kokuhlekisa kwiindawo eziliqela, kwaye abantu babonakalisa ukundithanda nokundixhasa, zange ndiphinde ndibuye ndijonge emva,” utsho. 
“Ilishumi ngoku iminyaka ndisebenza njengeqhula elihlawulwayo, kwaye oko sisonka sam,” utsho uSkhumba. 
Eli qhula likwavakalise ukuba, nangona ingeninzi imali kulo msebenzi, kodwa ikhona. 
“Ikhona yona imali yona kwikhomedi, kodwa ayikho kangako.” 
USkhumba uzakube ehlekisa eBhayi kunye naseMonti ngomhla we-28 kweyeKhala 2016 ukususela ngentsimbi yesibhozo. 
USkhumba sele etyunjwe kane kumawonga wamaqhula abizwa njenge SA Comic Awards. 
Eli gatyana lingutata wabantwana ababini, likwangumdlali wenkqubo yamaqhula iThandeka’s Diary edlala kwiSABC 1. 
Ukwavakalise ukuba yena akazithinti ezopolitiko: “Andifuni kukhubekisa mntu ngezopolitiko, ndihlekisa ngezinto eziqhubeka kubomi bam, bosapho nangendlela endikhuliswe ngayo njalo njalo.” 
USkhumba sele ehlekise kwiindawo ezininzi ezifana neWitbank, eThekwini, Pitoli, Rhawuti nezinye, nathi kwezo ndawo amatikiti ayethengwe aphela. 
Uthi abahlali baseMonti mabazilungiselele impambano, ubutyhakala nolonwabo olungazange lubonwe. 
Simbuza ukuba uye azive njani xa abantu bengahleki, uthi “umntu uyakube uchithe ixesha lakhe elininzi ngokuzingcungcuthekisa ngaye kuba yena uzakube esenza oko akwenza ngcono,” utshilo. 
Ucebise abantu ukuba mabangene kwiqonga leqhula beqhutywa yintshisakalo, uthando nomdla kuphela. 
Amatikiti afumaneka nge-R150 eComputicket!"	not available
entertainment	UBukhosi uzakhela udumo kwiMuvhango	"ITYENDYANA laseTinarha (eyiKariega kule mihla) uBukhosi Ngcingolo, ufumene ithuba lokudlala kumdlalo kamabonakude iMuvhango. 
UNgcingolo, 28, uqale kule veki ukuvela kulo mdlalo weSABC2 edlala njengomncedisi kwindawo yokutyela. 
Enemincili, ebalisela I’solezwe lesiXhosa, uNgcingolo unethemba lokuba ukufumana indima kwiMuvhango sisiqalo sokuqaqamba kwesakhono sakhe sokudlala kwimidlalo kamabonakude. 
Ukhe wavela kancinane kwimidlalo efana neGenerations: The Legacy, Diep City, The Estate, Gomora, Kings of Joburg, Skeem Saam neScandal. 
“KwiMuvhango yindima yexesha elide endiza yidlala njengomsebenzi (waiter) kwindawo yokutya ebizwa Intimate Lounge. Ndinqwenela ukufumana indawo esisigxina ukuze ndibonise ngesakhono sam. Ndikwafuna nokudlala kwimidlalo yeqonga ukuze ndandise isakhono sam,” kutsho uNgcingolo. 
Umdla kaNgcingolo wokudlala kwimidlalo kamabonakude uqale ngo2017 eseThekwini. 
“Ndandibanomdla xa ndikhaphe umhlobo wam owayengumdlali weqonga. Le nto yaye yakhula kum, ndanomdla wokuyilandela ukuze ndibone iza kundithatha indibeke phi,” utshilo. 
UNgcingolo uthi ngo2018 wenza isigqibo sokuthuthela eRhawutini ukuze alandele eli khono. 
“Bendisiya kwii-odishini eziliqela kodwa ndingabinathamsanqa, andizange ndilahle themba ndaphinda ndazama nakulo nyaka, nanjengoko ke uzibonela [ndikwiMuvhango],” kutsho eli tyendyana, elikhe lavela njengondwendwe nakwinkqubo yencoko  kamabonakude iDaily Thetha. 
Ukanti ngomhla wokuqala kweyoMsintsi, uNgcingolo uza kuvela kwinkqubo entsha yeSABC1 yokuzikhangelela iqabane ethi Too Hot To Be Single Season 2.  Le nkqubo iza kuqala ukusasazwa ngoLwesine, umhla wokuqala kweyoMsintsi 2022."	not available
sports	UMalesela ukhala ngabadlali basemva	"Iqela laseMpuma Koloni elidlala kwi-Absa Premier Soccer League, iChippa United, libuyele enkomeni ngokusesikweni kwaye lilungiselela isiqalo esitsha sesizini ka’2016/17.  
Umqeqeshi uDan “Dance” Malesela udibene namakhwenkwe akhe okokuqala kwiveki ephelileyo eBhayi, apho lizinze khona eli qela. IiChilli-boys ziya kwisizini entsha zincumile futhi zikhuthazeke ngakumbi emva kokuba zizenzele imbali ngokuthi zifumane indawo yesithandathu ekupheleni kwesizini ka’2015/16.  
Le yeyona ndawo iphezu efunyenwe yiChippa United ukusukela oko yathi yadlala kwinqanaba eliphezulu kwibhola yoMzantsi Afrika.  
Yonke lo nto yenzeke phantsi kukaMalesela oqeshwe ngokusisigxina emva kokuhamba kukaRoger Sikhakhane ekuqaleni konyaka. Iinjongo zeli qela zicacile; umqeqeshi walo wayibeka yacaca ekupheleni kwesizini ka’2015/16 eyokuba ufuna iChippa ilwele iindebe kwisizini entsha. Ngaphandle kwabadlali abathile abahambileyo, bonke abanye abantu babuyile kuquka nabantu abafana noMbuyiselo Sambu[isekela mqeqeshi], uBrian Van Der Heever[Ojongene noonozinti] noMadoda Moyo.  
“Ndonelisekile ngabadlali abakhoyo. Bonke bakhona futhi akukho namnye ofike emva kwexesha. Samkela noRhulani Manzini ophuncukileyo kumonzakalo,” utshilo uMalesela kwikhasi lomnatha leChippa United. 
Njengokuba iChippa United ikwazile ukubonisa uMzantsi Afrika into engayenza, ngoku abalandeli bebhola balindele izinto ezingcono kule sizini.  
“Njengoko bekulindelekile, abadlali bethu basiphuncule isimo ebebekuso phambi kweholide, ngoku kufuneka sizame ukubabuyisela kwezi veki zimbini. Sinabadlali apha abavavanywayo, abancwase ukudlalela iChippa, kodwa inye nje indawo endixhalabisayo; kuphaya emva. Kufuneka siqinise khona phambi kokuqala kwesizini entsha,” utshilo uMalesela. 
Iphulukene nabadlali abafana no-Eric Chipeta, James Okwuosa noNkosinathi Mthiyane phaya emva, ngoku kunyanzelekile ifune abadlali abanamava ukuze kungabikho iimpazamo ezenzeke kwisizini edlulileyo."	not available
politics	Amathemba abo akumgqatswa ozimeleyo	"Abahlali bakwa-NU 1 nakwa-NU 2 eMdantsane bathi amathemba abo ngoku bawaphose kumgqatswa wabo ozimeleyo wakwaWadi 42.  
Aba bahlali bamise ngxi indlela kumngcelele izolo kwa-NU 1 bephakamise igama likaPhakamile Bamla abathi bafuna yena ekubeni abenguceba wabo ozimeleyo kule wadi. 
Omnye olilungu othethele abahlali bendibanisela abayibiza ukuba yiPeoples’ Choice uTobeka Mtata uthi ngokwenza le migushuzo bafikelele ekwaneleni yindlela umbutho wabo owenza ngayo izinto xa kuthethwa ngeenkonzo zikarhulumente eziya eluntwini. 
“Lo simxhomileleyo nguceba esimkhethe ngokwethu thina singabahlali kuba sicinga ukuba nguyena mntu ungasinika iimfuno zethu. Singamalungu eANC asixolanga yinkqubo yeANC kwanooceba abasinika bona esingabafuniyo,” kutsho uMtata.  
Kwezinye zezinto abathi aboneliseki zizo, uthi abantwana babo abaphangeli bavele babone sele kusetyenzwa ezindleleni kudaleke amathuba engqesho babe abantwana babo bengenamisebenzi behleli nabo ezindlini abantu baqeshwa ngobusuku, ezinye izinto kukungabi nazindlu kwanamanzi. 
abongile.ginya@inl.co.za"	not available
politics	Mine iminyaka wacambalala unozala wenkululeko	"Usapho lakwaMandela lihlaba ikhwelo lomanyano, uthando nenzolo kubemi bonke beli loMzantsi Afrika.  
Oku kuthethwe ngumzukulwana wongasekhoyo uDalibhunga, uNelson Rholihlahla Mandela, uNdaba Mandela, ngethuba edlulisa umyalezo wosapho kwimibhiyozo yeminyaka emine lacambalalayo eli gorha nebibanjelwe eNelson Mandela Museum esembindini wedolophu yaseMthatha ngoLwesibini.  
Uthe endaweni yokuba kuhlukunyezwane, isizwe esintsundu masihambe ezinyaweni zeli qhawe, sizinikele ekuveliseni izifundiswa eziyakukhuphisana ezizweni. 
 Lo msitho ubunjongo zikukukhuthaza ukuhlalisana ngoxolo kweli, kwaye oku kubonakaliswe ngomboniso wokukhululela amahobe alikhulu amhlophe qhwa! emoyeni.  
UNdaba ucaphule kumazwi athethwa ngowayengumongameli waseMelika uBarack Obama ngethuba kukhunjulwa uDalibhunga esithi, “Singangaphindi sibafumane abanye ooNelson Mandela, kodwa ngenxa yomzekelo asishiye nawo sinoxanduva lokuhlalisana ngothando asinike lona”.  
UNkosi uZanothando othethele ubukumkani babaThembu endaweni kaZanelizwe ‘Azenathi’ Dalindyebo, ukhalimele imikhwa yokubethwa kwamanina ngelithi, umfazi ubethwa ngetshefu ‘nekiss’, nto leyo ishiye inginginya ichwayitile, emana ukuyiphinda umphathi-nkqubo, uPemmy Majodina.  
Phantse zonke izithethi zikhumbule uthando lwakhe lwabantwana, nekusesona sizathu esenze bonke bancamathele kumba wokuhlukunyezwa nokubulawa ngokungenalusini kwabantwana.  
Olu suku lufika kanye xa ilizwe lisothuswe yingxelo yomkhuseli woluntu uBusisiwe Mkhwebane, ngokwehliswa kwezigidi ngomlenze, ngethuba kufihlwa le nkokheli ngonyaka ka2013.  
Nangona kusekho ingxokolo ngalo mba , inkulumbuso yephondo uPhumulo Masualle, nobesisithethi sembeko kulo msitho ume kwelithi , “Nakweyiphi intsimi zibakho izihumba”. Intetho yakhe uyiqale ngokutyityimbisela umnwe iintatheli ngelithi mazifunde phambi kokuba zibhale.  
Ukuthethe oku ngeenjongo zokuphikisana nento ephume kumaqonga ezonxibelelwano ethi kwachithwa amakhulu amathathu ezigidi kumalungiselelo esi sifihlo.  
Uthe ingxelo ikhankanye amashumi amabini kuphela ezigidi. Wongeze ngelithi wanika ingxelo engakrokrisiyo ngenkcitho yomngcwabo kwaye zonke iziphene ezenzekayo wazinika ingqwalasela ezifaneleyo, qha kukho igcuntswana eliqhuba inkqubo yokupolitika kuyo yonke le nyewe.  
Ukubeke kwacaca ukuba i-ofisi yakhe iyamkele le ngxelo."	not available
sports	ULukhanyo yinkokheli entsha yeCell C Sharks!	"Zisuka nje enyakeni omtsha, uLukhanyo Am unyuselwe liqela lakhe. Indodana yakwa-Am, 26, ibekwe ngokusesikweni njengoKapteni omtsha weCell C Sharks phambi kokuqala kwesizini yeSuper Rugby yalo nyaka.  
Ukunikwa kukaLukhanyo uxanduva lokukhokela iqela lombhoxo laseThekwini kwenzeka kanye emva kokuba encede AmaBhokobhoko aphumelele iNdebe yeHlabathi ekuzeni kuphela kuka2019.  
Le ndedeba, ephuma eQonce kwiphondo leMpuma Koloni, yaqala ukuziqaqambisa embhoxweni kwiBorder Bulldogs waze waya kwiSouthern Kings ezinze eBhayi phambi kokuya kwiSharks, emva kwesithuba esingunyaka kwakucaca okokuba isakhono sakhe sokudlala umbhoxo siyakhula.  
Isibhengezo ngokunyuselwa kukaLukhanyo asothusanga ngoba ungumdlali ozimiseleyo kakhulu emsebenzini wakhe kwaye samkelwe ngovuyo olukhulu ngabalandeli bombhoxo elizweni jikelele. 
Naye uLukhanyo ukwamkele ngovuyo ukunikwa kwakhe umsebenzi wokukhokela elinye lamaqela aphambili embhoxweni waseMzantsi Afrika.  
“Ukuchongwa kwam liwonga elikhulu. Sineqela eliluqilima, elimanyeneyo nelinabadlali abazimisele ukwenza umahluko obonakalayo. Siza kuqinisekisa okokuba kuyo yonke into esiyenzayo, sibeka iqela phambili,” uthethe loo mazwi uLukhanyo emva kokuchongwa kwakhe kwiSharks.  
Umqeqeshi weSharks, uSean Everitt, ubalule ukuzinikela kukaLukhanyo njengenye yezinto ezithe zanefuthe kwisigqibo sokunikwa kwakhe isikhundla esiphezulu. 
 “ULukhanyo simkhethe kuba engumdlali oqheleneyo nempumelelo, unefuthe eqeleni kwaye ungumntu ozinikeleyo kwiCell C Sharks. Andithandabuzi nakancinci, abadlali abasakhulayo baza kukhuthazeka sisikhokelo sakhe. ULukhanyo uza kuncediswa ngabanye abadlali abaziinkokeli,” utshilo umqeqeshi. 
USean Everitt uthe abadlali abafana noLouis Schreuder, uAndre Esterhuizen, uMakazole Mapimpi, uThomas du Toit noCurwin Bosch baza kuqinisekisa okokuba uLukhanyo ufumana inkxaso epheleleyo xa kufuneka kuthathwe izigqibo ezibalulekileyo kwiCell C Sharks imidlalo yesizini ka2020 yonke."	not available
politics	Ibheyile kwabaphazamise ukubhaliswa kovoto	"Abahlali basePolar Park eMthatha ababanjwe ngeCawe ngezityholo zokudala udushe esidlangalaleni bakhululwe yinkundla kamantyi waseMthatha.  
Aba bahlali balishumi nesixhenxe (17) bayinxalenye yeqela eliphazamise ubhaliso lovoto ePolar Park ngempelaveki, bevalela amagosa ekomishoni yolonyulo ezimeleyo ukuba angene esikolweni, kungelo thuba kubizwe amapolisa babanjwa. 
Abahlali abathandathu kubo bakhululwe ngesilumkiso lo gama abalishumi elinanye bekhululwe ngebheyile yamaR500 umntu emnye. 
Ngethuba bevela enkundleni, abantu bale ndawo bebezalise inkundla bezonika inkxaso koogxa babo.  
USimphiwe Ralarala obebanjiwe wakhululwa ngesilumkiso, uthi ingqumbo yabo ibangelwa kukungafakelwa mbane abewucela kumasipala weKSD ukususela ngowe1998. 
“Kudala sithetha nosodolophu weKSD uNonkoliso Ngqongwa, kodwa asifumani nto inasihlahla. Ukubanjwa kwethu silwela amalungelo ethu kuthetha ukuba urhulumente akasikhathalelanga, kuba bekumele bezile bazosicacisela kungadlalwa ipolitiki sisokola,” utsho uRalarala. 
Uninzi lwabahlali ababanjiweyo lulutsha, kwaye akukho mpahla yonakalisiweyo ngethuba logwayimbo.  
UZamekile Mthetho osele ekhulile okhutshwe ngebheyile uthi, abayamkeli eyokubanjwa kuba badutyulwe ngeembumbulu zeRubber ngamapolisa abanye babo bangeniswa esibhedlele bonzakele.  
Uthi bafuna umbane hayi enye into. UZincedile Tiya omele abahlali uthe, inkundla ayinamandla akuthintela ilungelo lokugwayimba labahlali,wacela kukhululwe abarhanelwa ngesikumkiso. 
USonwabo Mampoza othethela umasipala waseKSD uthe: “Umasipala unolwazi ngesicelo sabahlali basePolar Park ukususela kunyaka ophelileyo kwavunyelwana nosodolophu neenkokheli zabahlali ukuba kulungiswe imeko yamatyotyombe phambi kokufakwa kombane kula ndawo. Sele lwenziwe uhlolo lisebe lezamandla nomasipala.”  
Ityala limiselwe umhla wama-26 kwinyanga ezayo."	not available
entertainment	Kukhangelwa uReeva, uAnni noZanele!	"Mhlawumbi awuzange wadibana nabo, kodwa amabali abaliswa ngabo akunika umfanekiso ngqondweni ombi wokubhubha kwabo. Ukuba ungowasetyhini kwaye uyafana noReeva Steenkamp, uZanele Khumalo okanye * -Anni Dewani, ungangena kumdlalo wedrama obalisa ngobomi babo. Umvelisi wemiboniso waseThekwini umema abadlali beqonga ukuba bathabathe inxaxheba kwii-audition zikaHeaven Can Wait, umdlalo otsala umdla ozakuveliselwa iqonga.  
UMirriam Khan uthi lo mdlalo uzakube uveza ubomi bala manenekazi mathathu asweleka kabuhlungu, kwaye kananjalo ubeyintuthuzelo kubemi boMzantsi Afrika. USteenkamp wabulawa liqabane lakhe eliyimbaleki kwiiParalimpiki uOscar Pistorius ngo2013. UKhumalo, owayeneshumi elinesibhozo leminyaka ubudala, nowayekhulelwe, wagetyengwa ngowayefudula eliqabane lakhe uThato Kutumela, ngelixa yena uDewani wabulawa ngethuba ekwikhefu labasandul’ ukutshata eMzantsi Afrika, ekunye nomyeni wakhe uShrien. Lo mdlalo, nowenzelwe eSandton, uqala kubomi emva kokubhubha kwesi sithathu. “Umdlali walo mboniso, nongekafuni kunkqangazwa ngagama okwangoku, waqala nokubhala lo mdlalo kancinane emva kokubulawa kukaReeva. “Eli bali libalisa ubukhulu becala ngoSteenkamp, nelikhangela isini, uhlanga kwakunye nemiba yokuphila ubomi obuphezulu eMzantsi Afrika, nangokunjalo ukuba ezi zibuchaphazela njani ubulungisa boluntu, ingakumbi abasetyhini,” utshilo uKhan.  
Akakafumani minxeba esuka kubadlali abafuna ukudlala ezi ndima, nangona nje benethemba lokuba bazakuba fumana phambi kokuba lo mdlalo ube seqongeni ngeyoMsintsi. “Inkangeleko izakudlala indima enkulu, kwaye abakhethiweyo kufuneka bafanelwe yindima leyo baze bayenze ibe nomdla kangangoko.” UKhan unethemba lokuba lo mdlalo weqonga uzakuba lilizwi eluluqilima ngakwimpatho gadalala noxhatshazo lwamanina."	not available
sports	UJubase unceda ulutsha ngemidlalo eMthatha	"Umsasazi weendaba kwisikhululo sasekuhlaleni eMthatha, iUnitra Community Radio, usungule iziko lezokuphuhlisa ulutsha kwezemidlalo, iJubase Youth Academy. 
 Iinjongo zikaHoseya Jubase, 28, kukunika amantombazana asakhulayo ithuba lokubonakalisa italente yawo kwibhola ekhatywayo.  
Kwiziko lemidlalo (Sport Academy) likaJubase kukho icandelo lababhali bemibongo nabafuna ukuba ngabadlali beqonga.  Ebutsheni bale nyanga, lo msasazi weUCR FM ubhalise iqela lakhe kwiSAFA Women’s OR Tambo Regional League kwisithili saseO.R.Tambo ukuze iqela lakhe likwazi ukudlala.  Imidlalo kulindeleke ukuba iqale ngomhla wamashumi amabini anesihlanu kwinyanga ezayo, ngokokutsho kukaJubase. 
 Nakubeni iintsuku zokuqala kweTambo Regional League zisondele, iqela likaJubase lisajongene nengxaki yokungabinayo ikiti yokudlala ngoba lisalinde iimpendulo kubaxhasi abathe bafaka kubo iincwadi zesicelo. 
 Kungokunje uJubase uhlaba ikhwelo nakomnye umntu onokwazi ukubathengela impahla yokudlala, aphinde ancedise kwiphulo lakhe lophuhliso ukuze liye phambili.  
Lo msasazi akamtshanga kwizinto ezijongene nophuhliso lolutsha afuna ukulibhekelisa kwiziyobisi. 
Kwiminyaka edlulileyo ukhe waqokelela amakhwenkwana namantombazana asakhulayo wawadlalisa ibhola, ngelo xesha ebesahlala eCala.   
Uphindile ngethuba ehlala eNgangelizwe, eMthatha, wenza le nto inye. Njengokuba ngoku ethathe isigqibo sokuba akhulise umbono wakhe ngokubhalisa iqela lakhe kwiSafa.  
Eyona nto ayibeke phambili uthi ufuna ukuba negalelo ekuphuhliseni amantombazana kwezemidlalo, alwe nento yokukhulelwa kwawo ngokuwagcina exakekile emidlalweni ukuze arhwebeshe nolutsha kwiziyobisi.  
Kulo mbono wakhe, uJubase ukhe wafowunelwa nangabanye abadlali abakumaphondo afana nooFree State naseGauteng befuna ukuncedisa ngamava abanawo kwibhola ekhatywayo.  
 Kodwa usabamisile kuba esakhangela abaxhasi okwangoku. Yonke into ayenzayo uye akhuphe kuye epokothweni."	not available
entertainment	ULuckeez wosulelwe yikhorona!	"OBAMBELE njengoManejala weeNkqubo zoMhlobo Wenene FM, okwangumsasazi, uLucky “Luckeez” Matyolweni, ukwikhwarantini ekhayeni lakhe emva kokosuleleka yintsholongwane ikhorona.  
UMatyolweni, okwangumvelisi weBEE kwesi sikhululo, uthi kunyanzeleke azithi gu bucala emva kokuzivavanya, zabuya iziphumo zisithi uchaphazelekile kule ntsholongwane.  
Exelela I’solezwe, uthi oku ukwenze emva kokungasebenzi kakuhle kweempumlo zakhe.  
“ Abanye inokuba baqaphele ukuba sele kulithuba ndingekho. Enyanisweni ndizivalele bucala emva kokubuya kweziphumo zam zisithi ndinekhorona kwiintsuku ezimbalwa ezidlulileyo, emva kokuqaphela ukuba iimpumlo zam azisebenzi,” kubalisa uMatyolweni.  
Lo msasazi ubulele inkxaso ayifumene kwizihlobo noogxa bakhe emsebenzini.  
“ Kungumnqweno wam ukuba wonke umntu angafumana inkxaso endiyifumana kwizihlobo nosapho.  
Wanga wonke umntu angaxhaswa, ancediswe, angajongwa ngokungathi uyintsholongwane yena siqu,” utshilo uMatyolweni.  
UMatyolweni, okwavelisa nomculo, uthi oko ezivalele kwigumbi lomntwana wakhe ekhaya, ebukele imiboniso bhanyabhanya ngelixa esenza nomculo.  
Urhalise abathandi bomculo wakhe ukuba ingoma yona sele iza kuphuma.  
“Ingoma yeSundowns sele isemaphethelweni,” utshilo. Uthi ukhethe ukungabukeli okanye afunde kwanto eyoyamene nale ntsholongwane nanjengoko esoyikisela ukuba oko kumgulise nangakumbi.  
 “Hayi ke andisayithethi eyemifuno nemihlonyane, ndivuka ngazo, ndifutha ngazo, ndishota ngokulumela ngazo,” kutsho lo msasazi.  
Uthi uphilile kwaye uqinisekile ukuba uza kuyoyisa le ntsholongwane.  
“Ngamafutshane akukho nto ndinayo bethuna, ndiza kuyoyisa le nto, ndingqongwe ngamajoni nabantu abathandazayo. Ndikholelwa ukuba ndilijoni. Nawe nosapho lwakho niza kuyoyisa,” ugqibezele watsho uMatyolweni.  
Abasasazi beBhrakfesi Eyondlayo Ekuseni (BEE) kunyanzeleke basebenzele emakhayeni abo kwezi ntsuku."	not available
business	Bathenjiswe ngenkxaso engagungqiyo kwezolimo abantu baseCoffee Bay	"Isebe leZolimo, aMahlathi lidibene neloPhuhliso lwaMaphandle, beliphume ngobuninzi ngethuba lityelele idolophana yaseCoffee Bay cebu kuhle naseMqanduli ngeenjongo zokunika inkxaso koosomashishini abakhasayo balo mmandla. 
Likhokelwe ngusekela mpathiswa uBheki Cele, iqela leenkokheli zikaKhongolose eziquka uStella Ndabeni-Abrahams olisekela kwezonxibelelwano neenkozo zePosi, uMlibo Qhoboshiyane okwisebe lezokuphuhliswa kwamaphandle kwiphondo kunye noDumani Zozo ongusodolophu weKing Sabatha Dalindyebo, lindwendwele ishishini  elithengisa izithole iMasande Crop Production namanye amaqumrhu akwilali eyiMpangeni. 
Eyona njongo ibikukumamela izikhalo nokunika uncedo kulutsha lwale ndawo oluneenjongo zokudala amathuba emisebenzi 
Ongumsunguli weMasande Crop Production uLindelwa Hani, uthe unethemba lokuba ukunyathela kukasekela-mpathiswa uBheki Cele kulo mhlaba kungazisa iinguqu. 
UHani udize ukuba eli shishini uliqale nolutsha olungaphezulu kwamashumi amathathu, kodwa ngenxa yokunqongophala kwenkxaso esuka kumasipala washiyeka yedwa; waze wafumana uncedo kwabekhaya lakhe ukuze aqhubeke evelisa izithole ezisemgangathweni. Elusizana uthe, “Kudala besiza bengaphethanga nto esandleni aba bantu, kodwa bethembisa nje ngomlomo, yiyo le nto yakhokelela ekubeni ulutsha endandisebenzisana nalo lutyhafe.”  
OkaHani wongeze ngelithi, “Apha sidinga ezona zinto zisisiseko eziquka umgquba lo siwuthenga eMonti ngeemali ezinkulu, isithuthi, izixhobo zokusebenza ukuze sibenakho ukuvelisa ngokomlinganiselo olindelekileyo. Ngethuba esothula intetho yake kwinginginya yabemi bale ndawo okaCele uhlabe ukhwelo esithi, “Bantu abatsha yohlukanani nokushiya iintsimi zenu zilel’ ingca nileqe kooRhawutini apho kuvakala iziganeko zolwaphulo-mthetho umhla nezolo. Buyelani kwindlela endala yokuzisebenzela eyasiphathela intlutha, kuba lo mhlaba wethu uxhaphe ubutyebi macala onke.” 
OkaCele uphinde wavelela umkhwa wokuhlukunyezwa nokubulawa kwamanina nabantwana. Uthe oku kwenziwa ngamadoda esihlala phakathi kwawo, ingakumbi xa ephantsi kweempembelelo yeziyobisi ezingumbulala-zwe. Udlule wathi, “ngenxa yeso sizathu, olu phuhliso luzakujongana nabantu abatsha ingakumbi amanina kuba ngawo angena nokutya emakhaya kule mihla.” 
Abantu bale lali babonakalise uchulumanco nangona bebenako ukukrokra apha naphaya ngenxa yokulahlekiswa okuninzi ngoosopolitiki abaza nezithembiso ezingafezekiyo. 
IMasande Crop Production ibiphathelwe izixhobo zokusebenza yathenjiswa ukuba okaCele uyakuphinda atyelele ukuze aqinisekise ukuba umsebenzi uyenzeka neli nani liphungukileyo liyabuya. 
UPelokazi Hani osebenza noLindelwa Hani, ukhale ngelithi badinga nemali yesibonelelo abakhe bayifumana kwisebe lezemisebenzi phambi konyaka ka2015. 
OkaQoboshiyane uthe abantu badinga ukukhuthazwa ukuze bazibandakanye nokulobela ushishino kwaye bafumane inkxaso nenkuthazo ukuze babuyele ekulimeni.  
Oku ukuthethe ngenxa yokuqaphela iqondo lokumka kwabantu emaphandleni besondela kwiidolophu apho iinkonzo zifumaneka khona. Woleke ngelithi, “abona bantu bashiyeka belima amasimi ethu ngabo bamhlophe abaphinda bathengisele kwathina ngamaxabiso aphezulu; sikwezodolophu sibalekela kuzo."	not available
entertainment	Osindisiweyo unyemba onomshologu, wachukumisa usiba lombhali	"Kwakungo2008 esenza uGrade 10 ngethuba kuvakala iindaba zokubhubha kwemvumikazi yoMzantsi Afrika uMiriam Makeba. Wathi akuva ezi ndaba zothusa umzi wonke, wabhala umbongo othi ‘On The Death Mama Afrika’ – ekhumbula, ekwahlonipha eli gqalakazi lomculo. 
Utitshalakazi wakhe esikolweni, uMam’ uNoluthando Magodla, akube ebone lo mbongo, waqaphela isiphiwo sokubhala kuTyutulo. 
Le titshalakazi yawusa kwiphephandaba lo mbongo, ukususela ngoko uTyutulo akazange aphinde ajonge emva. 
Xa kunamhlanje, le nzalelwane yaseCacadu ngumbhali ophum’ izandla. 
Sel’ ebhale iincwadi ezingaphaya kwamashumi amathathu, ezinye zazo ezisalindele ukupapashwa. 
Kutsha nje uTyutulo, 30, upapashe incwadi yakhe ethi ‘UNtombethongo – Ukugula Awuzikhetheli’ – eyipapasha esebenzisa inkampani yakhe yopapasho iNkuthalo Media. 
Edlan’ iindlebe neli phephandaba, uthi uyibhale emva kokuba waba nencoko nomntu owayebhidwe yinj’ ukuvuthwa emzini wakhe. 
“Ndiyibhale emva kokuba ndaye ndancokola nomnye utata onguBhishophu, esithi akayazi into emehlelayo emzini wakhe. 
“Kuloo ncoko sasinayo wabalisa into yokuba intombi yakhe inomshologu, kwaye yena usindisiwe. Wabe ebubuyigxeka imeko yamagqirha, esithi ngamadimoni. Ndichukunyiswe lelo bali ke, ndabhala le noveli. 
“Inoveli kaNtombethongo kum ithetha ukuba kufike ixesha lokuba zonke iinkolo esithi zezaseAfrika zixatyiswe. Kungabikho nkolo isisithuko kwenye,” utshilo. 
Enye incwadi kaTyutulo ithi Gweba Mgwebi, esithi iziganeko zoxhatshazo olusekelezelwe kwisini (GBV) zibe ngunobangela wale ncwadi. 
“Kule ncwadi ithi Gweba Mgwebi ndichukunyiswe yimpathogadalala eyenziwa ngamadoda kumanina negqubayo kulo Mzantsi Afrika. Kuyo ndibalisa ibali lendoda eyayingafumani bantwana, kodwa kowayo kuthukwa inkosikazi yayo, kusithiwa lidlolo. Yaye yakrexeza ke inkosikazi, yade yafumana abantwana ababini. 
“Abo bantwana baye baziwa ukuba ngabakabani na. Loo ndoda yaye yaya kuzihlola kubantu besiNtu, kwacaca ukuba yiyo ingxaki. Kulapho yaye yaphatha gadalala inkosikazi yayo nemigqakhwe yakhe,” kubalisa lo mbhali. 
“Yathi ngokonela inkosikazi yayo yalwa, yade yayibulala indoda. Kulapho yabanjwayo inkosikazi. Kwaye isitsho ukuba imbulele umyeni wayo ngezandla zayo, ngoko ke makagwebe uMgwebi. 
UTyutulo uthi iincwadi zakhe uzibhala ngesiXhosa kuphela. 
“Injongo kukuvuselela isiXhosa esiya sitshabalala kuthi maXhosa. Kodwa kwinkampani yam ndizipapasha zonke iilwimi ezikhoyo eMzantsi Afrika,” kutsho uTyutulo. 
Uthi ubhala zonke iindidi zamabali, kuquka inoveli, imidlalo, amabali amafutshane, izincoko nemibongo. 
UTyutulo uthi inkampani yakhe ipapasha phantse zonke iilwimi zoMzantsi Afrika. Uthi ngoku ubhala inoveli nombhali oseSoweto eRhawutini ethi Iziphumo Zemfihlo. 
“Ikhona neyezincoko esendleleni endiqokelele ababhali abasakhulayo nabantwana bezikolo kuyo.” 
“Eyona njongo yale nkampani kukusondeza iinkonzo ebezibonakala ziyinqaba kuba kusithiwa iinkampani zopapasho zezabamhlophe. Babe besithi abantu iinkampani zopapasho ezininzi zinamaxabiso axhumileyo. Ndathi ngokwenza uphando, ndabona ukuba ndingazisondeza ebantwini ezi nkonzo zopapasho ngaphandle kokuba kubekho amaxabiso axhumileyo, ” kutsho uTyutulo ozinze eKapa. 
Ezi ncwadi zifumaneka eClarke’s Bookshop, eLong Street eKapa, naseThe Book Lounge eBuitenkant Street, kwaseKapa. Ungakhangela noNkuthalo David Tyutulo kuFacebook."	not available
entertainment	SKEEM SAAM: Kwenzeka ntoni?	"IQALILE isizini entsha neyesithathu yomdlalo iSkeem Saam. Kaloku iSizini yesibini iphele kabuhlungu ngokubhubha kukaJama Kekana obedlalwa nguOros Mampofu.  
Ngoku silindele ntoni kwezi ntsuku zishiyekileyo zale nyanga? NgoLwesithathu: 13 kweyeKhala 2016 Isiqendu sesithathu: Yhuuu! U-Ayanda wothus’ uEnhle ngeendaba ezothusayo. Zithini bethu? Ngelixa oogxa bakaLelo eziseleni nabo besothuswa ziindaba ezintsha!  
NgoLwesine: 14 kweyeKhala 2016 Isiqendu sesine: UPretty umhoka-mhokana nesiqebheyi semfihlo kaTbose noKwaito. Wayophula ngendlela ekhohlakeleyo intliziyo kaLizzy uMangaliso. UNimza ufumanisa ulwazi olutsha ngobusuku bokubhubha kukayise. NgoLwesihlanu: 15 kweyeKhala 2016 Isiqendu sesihlanu Luguquka ngesiquphe ilizwe kuLelo ngethuba oomakazi bakhe besenza isicelo esothusayo. UBigboy uveza izicwangciso zakhe ngekamva likaLeshole, kodwa azibonakalisi kumonwabisa nakancinane uLeshole. 
UMantuli uzibhaqa ekwisithoko-thoko esimnyama! NgoMvulo: 18 kweyeKhala 2016 Isiqendu sesithandathu ULelo ucacisela uMangaliso ngeenjongo zakhe. Ingathi kuphinde kwanzima ngendawo yokuhlala kuRachel.  
Lwesibini 19 kweyeKhala 2016 Isiqendu sesixhenxe Gqi! iinkcukacha ezingezinye ngobusuku letheko leshwangusha. Ngathi uKobus umphathele iindaba ezincamis’ umxhelo uLelo. Lwesithathu 20 kweyeKhala 2016 Isiqendu sesibhozo. Ikamva likaNimrod lisezandleni zikaTbose noKwaito, kodwa kubonakala ngathi uRachel uzimisele nokufinyez’ imikhono ngelokusindisa umntakwabo. Lwesine 21 kweyeKhala 2016 Isiqendu sesithoba Izinto azintle konke-konke, nanjengoko zinyanzelisa uCharles Kunutu aginye impakamo acenge iintshaba zakhe zimenzele inceba. Lwesihlanu 22 kweyeKhala 2016 Isiqendu seshumi Kuqhum’ uthuli phakathi kukaSakhile noRachel. Galakangqa amapolisa etyelela uNimza. Noko iyamonzakalisa uPretty eyokuba lowo azifela ngaye atsalwe umdla ngomnye. Mvulo 25 kweyeKhala 2016 Isiqendu se-11` ULelo wenza intlambululo eyoyikisayo kuKobus. URachel umbambe apho amncinane khona uSakhile, kodwa oku kokwexesha elingakanani? Ubumene-mene bukaLeshole buyamrhintyela.  
Lwesine 26 kweyeKhala 2016 Isiqendu se-12 URachel ujamelene nalowo anembali naye. Zajik’ izinto ngakuLelo. Lwesithathu 27 kweyeKhala 2016 Isiqendu se-13 UMangaliso kufanele akhethe phakathi kwabantu ababini ababalulekileyo kuye, kwaye ixesha liyamshiya.  
Lwesine 28 kweyeKhala 2016 Isiqendu se-14 Imfono-mfono eyothusayo ifaka uNimza ebugxwayibeni. Lwesihlanu 29 kweyeKhala 2016 Isiqendu se-15 U-Emkay ukhuphe iinzipho zemfazwe ngakwizihlobo zakhe."	not available
business	Baxhamle kumnyhadala wamaMpondo oosomashishini	"BAFUMENE ithuba lokuthengisa imveliso yabo kumnyhadala wemibhiyozo yenkcubeko namasiko esizwe samaMpondo oosomashishini abasakhasayo kumhlaba wamaMpondo.  
Le mibhiyozo ibiqhutywa eMatshona eNtabankulu kwimpelaveki esiphuma kuyo. Bekumbejembeje, bubuwenye-wenye bemibala yezinto zesintu, ezenziwe ngesiziba, iintsimbi zehombo, ingca nezikhumba zezilwanyana.  
Iimpahla ibiquka izihlangu, iiqhiya neminqwazi, iintsimbi zokuhomba, iibhekile, iitasi, imiqamelo neentonga ezihonjisiweyo. Abatyeleli bebonwatyiswe ngeengoma nangomngqungqo wesiMpondo kwanokutya kwesintu. 
Abasomashishini, isininzi sabo esingabantu abanobugcisa nobuchule bezandla basebenzise elithuba bethengisa isinxibo sakwantu, bonisa umsebenzi wabo kwinginginya yabantu ebizimase lo mnyhadala, bekwafundisa nangendlela yokwenza izinto zobugcisa.  
UNonqaba Sabisa (29) ongomnye wabasomashishini basakhasayo, ophuma kwalapha eNtabankulu uthe lo mnyhadala umnike ithuba lokudibana nabanye abathungi afunde lukhulu kubo. Le ntokazi yenza impahla nezihlangu zesintu isebenzisa isikhumba esihonjiswe ngeentsimbi zehombo. 
UNomangesi Matshawe waseLusikisiki weBhongo lamaMpondo co-operative uthe, “Ndiluvuyele kakhulu olusuku, luphucule amashishini ethu kuba iindwendwe zithe gqolo ukuza kusixhasa zithenga zincoma imisebenzi yethu. Bakhona nabathathe inombolo zeminxeba ngethemba lokuba bazakusitsalela befuna imveliso yethu. Yanga ungaqhuba ukhula lomnyhadala njengoko uhlala usenza minyaka le.”  
Usotheko iNkosi yamaMpondo kwinqila iLwandlolubomvu uJongilanga Nzululwazi Sigcau uthe kuluvuyo ukubona osomashishini basekuhlaleni bezingca ngemveliso yabo nokubona indwendwe zizilangazelela.  
Uthe ukuphuhlisa osomashishini abasakhulayo yenye yeenjongo zalo mnyhadala."	not available
sports	UClinton Larsen ngumqeqeshi omtsha weChippa United	"Emva kokugxotha umqeqeshi wesine kule sizini, usihlalo weChippa United uSiviwe Mpengesi, ubhengeze igama likaClinton Larsen njengomqeqeshi omtsha weqela lakhe elidume ngokutshintshatshintsha abaqeqeshi kwinkqubo yezemidlalo kwiRadio 2000 ngorhatya namhlanje. ULarsen ungena ezihlangwini zikaJoel Masutha – obelibambela mqeqeshi emva kokugxothwa kuka-Eric Tinkler owangena endaweni kaDan Malesela owanikwa uphumaphele emva kwemidlalo emithathu qha isizini iqalile. Yena uMasuta ukhululwe engaphumelelanga namnye umdlalo kwemihlanu edlalwe yiChippa United ngethuba eyiqeqesha. NgoLwesibini ebusuku kule veki, iChippa ivuthululwe yi-Orlando Pirates ngamagowuli amane kwamabini emdlalweni we-Absa Premier Soccer League obubanjelwe e-Orlando Stadium. 
UMpengesi ulibhengeze kwiRadio 2000 igama likaClinton – apho azame ukucacisa khona izizathu ezibangele enze inguqu kwiqela lakhe. IChippa United ihleli kwindawo yesibini ukusuka emsileni kwiPSL. Isekele iMaritzburg United esiyibethwe izihlandlo ezibini phantsi komqeqeshi wayo omtsha – uMuhsin Ertugral. Ukuhamba komqeqeshi kulandele ezinyaweni zabadlali abaliqela abakhululweyo abaquka uThabo Ntethe noBuyani Sali. Ethetha kwisikhululo sikaSABC, uClinton Larsen uvakalise ukuba nethemba kwakhe watsho esithi iqela lakhe elitsha (Chippa United) iza kuyibetha iMaritzburg United etsala nzima emdlalweni ongomhla weshumi elinethoba kule nyanga."	not available
politics	‘Uthakathiwe’ ogwetyelwe urhwaphilizo!	"Ugwetywe iminyaka elishumi elinesihlanu (15) engaphakathi ejele ngenxa yokurhwaphiliza nokwehlisa imali ngomlenze uYandiswa Babalwa Mjikelo , 36, nobe ligqwetha kwifemu yakwaVapi Incorporated  kwidolophu yaseMthatha. 
UMjikelo wathi wasebenzisa gwenxa isikhundla sakhe sentembeko ngokuthi ebe imali wayisebenzisela izinto zakhe, mali leyo wayeyibela abantu abaswelekelweyo kwiimali ezazisetyenzelwe ngabangasekhoyo belungiselela ingomso lweentsapho zabo eziphilayo. 
Isithethi seNPA uLuxolo Tyali uthi esi sigwebo iNPA iyasamkela. Uqhuba uthi uMjikelo, phakathi kuka2017 no2019, wagqumza abantu abane ekwakufanele ukuba baxhamla kwiimali ababeshiyelwe zona zintsapho zabo ezingasekhoyo, waqala ngokuthatha iR128 000 weza ngeR1, 4mil.  Ingxelo iqhuba ithi enye yale mali uMjikelo wayifaka kwezinye zeeakhawunti zakhe ezohlukeneyo, enye wayityala kwiBitcoin. 
Amalungu osapho angamaxhoba emva kokukrokrela kwanokungoneliseki athetha nomlawuli weVapi Incoperated nowaye ngokukhawuleza wavula ityala emapoliseni. 
UTyali uthi uMjikelo awakudizayo phambi kwenkundla wathi uthakathiwe ukuze enze oku kwaye ulawulwe ngusathana. 
IEastern Cape Director of Public Prosecutions, uBarry Madolo, uthi esi sigwebo sibonisa ukuba iNPA izinikele ukulwa urhwaphilizo kwakunye namatyala akumila kunje."	not available
entertainment	Lilele ubuthongo igqala lomsasazi kanomathotholo	"IGQALA lomsasazi kanomathotholo nomabonakude, uBob Mabena, 51, ubhubhe ngenxa yokumelwa yintliziyo, le ngxelo ikhutshwe yiPower 98.7.  
 
“Kulusizi kwaye kubuhlungu ukuvakalisa ukuba umsasazi weBhrakfesi kwiPOWER 98.7 uBob Mabena usishiyile emva kwemini, uMvulo, 10 August 2020, emva kokuhlaselwa yintliziyo.”  
 
“Usapho lusazama ukuziqhelanisa nokuhamba kwakhe kwaye lucela uluntu lulunike ithuba.  
 
” Iinkcukacha ezithe vetshe zakubhengezwa ethubeni, ” kubhala iPower FM.  
 
UMabena ebesasaza inkqubo yeBhrakfesi kunye noFaith Mangope kwesi sikhululo .  
Ngaphambili, uMabena ebekade esenza inkqubo noThabo Mdluli kwiPower 98.7. 
 
Eli gqala lomsasazi lisasaze koonomathotholo abaliqela abafana neBop, iKaya kwakunye neMetro FM.  
 
Usasazo lwakhe lweminyaka engama31 liquka iinkqubo zikamabonakude iStudio Mix nePick A Tune.  
 
NgeyeSilimela, uMabena wabhala kuTwitter exhelekile emva kokuba ephulukene nomakhulu wakhe ngenxa yentsholongwane yeKhorona, athi wayifumana esibhedlele ngethuba eyokuzinyangela ulosuleleko lwemiphunga.  
 
UMabena ebekwayimvumi eyaphumelela imbasa yeSAMA ngo1997.  
Kwinyanga ephelileyo ngethuba ebhiyozela usuku lwakhe lokuzalwa ukhuphe icwecwe elineengoma ezili-12 elibizwa Jammer House Volume 1."	not available
entertainment	Ipomakazi azithengele lona uBoity lisahlekwa kumnatha	"BANGAPHI apha kuni abazibona bengabanikazi bezindlu kwiminyaka yoo-20, khona bangaphi oosaziwayo abazithengela amakhaya okanye esibabona besakha amakwabo?  
Abaninzi bahlala ngokungxungxa kwiindawo ezirhafelwayo, ngelixa abanye bebhubha bengenanto ebonakalayo abayenzileyo.  
Oku ndikubuza ndijonge okuthethwe ngabantu abatsha abaninzi kumakhasi onxibelelwano emva kokuba umsasazi kamabonakude, uBoitumelo ‘Boity’ Thulo ezithengele ikhaya likanokutsho.  
UBoity, 26, ewe! Ebezinika isipho sokugqiba iminyaka engama-26 esidl’ amazimba. Kodwa emva kokuba lo msasazi weClub 808 eveze imifanekiso yendlu yakhe kwikhasi lika-Instagram, abantu abatsha benze intlekisa ngeentetha ezifana nokuba “Ingathi yiKholeji okanye iYunivesithi njalo njalo”. 
 Ayibobutyhakala na obo? Endaweni yokuncoma, kwaye sikope okuhle kweli gqiyazana lincinane, sibone into yokuhlekisa?  
Abantu abatsha mabafunde ukukopa okuhle koosaziwayo endaweni yokulandela abo bengenzi tshintsho kwiimpilo zabo nezabanye abantu! 
UBoity akaqali ukuzipha isipho esikhulu ngosuku lakhe lokuzalwa, kunyaka ophelileyo egqiba iminyaka engama-25, wazithengela isithuthi sohlobo lweMercedes."	not available
politics	Alel’ amaqhaw’ esizwe	"Uvimba wemibongo 
Amaqhawe eli alele, 
Amaqhawe eli asezokulala, 
Alel’amaqhawe ase-Afrika, 
Zilel’inkunzimalanga zoMzantsi, 
Balele ooxholovane bamakhwenkw’ amadala, 
Kulel’ ooBhonyongo bokwenene, 
Ziphumle ngemizimb’engenaxhala, 
Zibhekis’umetyiso phezulu.  
Lalani maqhawe aninatyala, 
Umzamo nawuzama ngonoquku, 
Ugqatso nalufeza mhla mnene, 
Icekwa lilele kubanyatheli beli, 
Indima yenu inomtsalane, 
Isidima nesithozela siyohlala sikhona, 
Ingqawa ezinamava okuvelisa uburharha, 
Ndinothulel’ umnqwazi, 
Amathambo wenu mawaphumle awanatyala, 
Makungabi nangqumbo namivuka, 
Nizizinyanya ezazidla ngobuzwe balo, 
Izenzo zobugorha nazizakuzela nisadla amazimba. 
Le mpixano ayoyenu, 
Lo mbhodamo ayingowenu, 
Le mbambano nayo ayoyenu, 
Le yantlukwano ayoyenu, 
Le ntiyo nenzondo ayishiywanga nini, 
Ikratshi nokukrwempana akubangwanga nini, 
Ingqumbo masiyibethe ngoyaba, 
Ukujongana ngezikhondo zamehlo ayikokwenu, 
Ukruthakruthwano yimpindezelo kwizirhovurhovu nohlohlesakhe. 
Maqhaw’ ezwe lakowethu, 
Amaqhawe azigqatsa ngobunganga, 
Azenz’ idini ntlandlolo, 
Int’ezimizimb’ingumnatha kupheph’imbumbulu, 
Amadoda anendum’ekolweni, 
Ozandla zikrazukile ngokukhusel’ isizwe, 
Int’ ezigaz’elithetha kwinkosi yeenkosi, 
Nazidela nazidina makwedini, 
Int’ ezalwela inkululeko,  
Zeza nayo ziyithe xhakamfu ngezandla zozibini, 
Ningamaqhawe esiziqhayisa ngawo, 
Niliqhayiya esizigwagwisa ngalo ezizweni. 
Sibamba ngazo zozibini maqhawe wethu, 
Sithi tatalahoshe kuni, 
Kunamhlanje siyangcamla, 
Kunamhlanje siyatanasa, 
Kunamhlanje simunc’ intupha, 
Sitheth’ unothanda, 
Sihamb’ utyhatyhiwe akusenamida, 
Zizenzo zenu zobugorha, 
Ixesha lembandezelo naligwinya, 
Ixesha lentsizi nalitshabalalisa, 
Ixesha lenzingo nengcinezelo nalibhangisa, 
Sithetha nje siphil’ eKanana, 
Ezweni lobusi, apho kuncasa nekhala, 
 Phumlani ngoxolo maqhaw’esizwe. 
Phumlani ngoxolo udumo lolwenu, 
Ningqendevise nibhekis’umetyiso phezulu, 
Igalelo lenu linemiphumela encumisayo, 
Sitsho ngazwinye sithi “Tatalahoshe”."	not available
entertainment	Owavelisa uNkalakatha useMonti!	"Iphondo leMpuma Koloni liyaziwa ngokupheka italente ehamba yodwa, ingakumbi xa kuthethwa ngomculo.  
Xa kuthethwa ngeShoelace, kuthethwa ngeqela lomculo wohlobo lwe-Indie Rock/ Kasi Rock eliphuma kwilokishi yaseMotherwell eBhayi. 
 Eli qela lifumene icham lokuveliselwa icwecwe lalo iSophomore ligqala lomvelisi womculo, uGabi Le Roux. UGabi waziwa ngokuvelisa ingoma kaMandoza ethi Nkalakatha. Olu shicilelo lwenzeka e-ECAVC Recording Studios, eMiriam Makeba eMonti.  
Kaloku uNkalakatha wafumana ukwamkelwa ngabantu abaninzi, kuquka abantsundu nabamhlophe. Iqela iShoelace, kususela oko lakhupha icwecwe lalo lokuqala elithi People of The South 2014, bazuza amawonga ambalwa.  
Eli qela, sele litsholoze kwiminyhadala efana neStandard Bank Joy of Jazz Festival, Moshito Music Festival, National Arts Festival, kwaye lakhe lamenyelwa kwi- Indian Ocean Music Market (IOMMA) 2015 eReunion Islands, ukubalula abambalwa. Iprojekthi yabo entsha iza nomculo wezandi ezintsha, neziquka umculo we-Rock kunye nezandi zesiXhosa.  
UGabi Le Roux uphawule wathi, uchulumancile kukusebenza neli qela lolutsha lufele italente. Uthe ayiqhelekanga into yokuba iqela laselokishini licule umculo weRock.  
Uthe uzakuqinisekisa ukuba iShoelace ayizukufana namanye amaqela omculo weRock, ebalula ukuqinisa kwizandi zase-Afrika ukuze yohluke kumaqela ekhuphisana nawo. “Kudala ndibona ukuba iMpuma Koloni ifele yitalente. Ninetalente, kwaye yazini lo nto. Ndifuna bacule kanye ngesiXhosa.”"	not available
sports	Kugqityiwe, iMadibazi iya kwiVarsity Cup!	"Emva kweesizini ezimbini idlala kwiVarsity Shield, ngoku iMadibaz ilungiselela isizini ezayo kwinqanaba elingasentla. Oku kwenzeka emva kokuba iMadibaz inyuselwe kwiVarsity Cup nangona isizini iye yanqunyanyiswe ngenxa yekhorona.  
IMadibaz liqela lombhoxo laseNelson Mandela University elithath’ inxaxheba kukhuphiswano lamaqela amaziko emfundo aphakamileyo onke aseMzantsi Afrika.  
Izikhulu zeVarsity Cup zigqibe kwelokuba iMadibaz inyuselwe ngoba ibiphambili ngamanqaku kwiisizini ezimbini zilandelelana.  
Kuthe xa kuphindwa kunjongwa indlela amaqela ame ngayo kule isizini, kwabonakala okokuba kufanele inyuselwe.  
Oyintloko kwiMadibaz, uLumka Ngcakana, usamkele ngovuyo isigqibo esithathwe zizikhulu zeVarsity Cup. “Ziyasonwabisa kakhulu iindaba esizifumeneyo.  
“Ibe lilishwa into yokungagqitywa kwesizini ngoba besifuna ukuphumelela ngendlela eqhelekileyo,” utshilo uNgcakana kwingxelo ayenze kumajelo endaba. 
UNgcakana uthe iMadibaz izuze impumelelo kule sizini ngenxa yentsebenziswano phakathi kwabadlali, abaphathi, intloko yesikolo, abafundi nabaqeqeshi. 
 “Konke kwenzeke ngenxa yokusebenzisana. Siyayibulela inkxaso esiyifumene kubantu abasilungiselela ibala, intloko yesikolo (uNjingalwazi Sibongile Muthwa), abafundi nabaxhasi bethu ngezimali. 
 Siliqela siyakuvuyela ukuya kwinqanaba elingasentla emva kweminyaka eliqela sizama,” utshilo uNgcakana.  
Umsebenzi onzima oza kujongana nabaqeqeshi kukugcina iMadibaz kwinqaba eliphezulu embhoxweni wezikolo.  
“Ukusukela ngoku, siza kuqala amalungiselelo wesizini ezayo,” uvale ngalo mazwi uNgcakana.  
Ayikwazanga ukunyukela ngasentla iWalter Sisulu University nangona iqhube kakuhle kakhulu kwisizini ka-2020.  
Kulindeleke iVarsity Cup idlalwe ngamaqela alishumi – kodwa kuthiwa ica kucuthwa iye kwinkqubo yesiqhelo yamaqela asibhozo ngo-2022 xa kuthotyiselwe amabini kunyaka ozayo.  
Lo nto ithetha ukuthi akukho qela elidlala kwiVarsity Shield eliza kunyuselwa. 
pedro.mapelo@inl.co.za"	not available
entertainment	ULuyanda Potwana ligqirh’ elikhulu Nyan’ Nyan	"UMSASAZI weNyan’Nyan, uLuyanda Potwana, usaqhubekeka nobizo lwakhe lasebugqirheni. 
Kule mpelaveki igqithileyo, uPotwana, wenze umsebenzi woMgoduso kwikhaya lakhe elikwilali yakwaNier eNgqushwa. 
Ngoku igama likaPotwana lobugqirha nguMhlekaz’ uThandile. 
Encokolela I’solezwe lesiXhosa, uPotwana uthi oku kuthetha lukhulu kuye. 
“Obu kaloku bubumna bam, uqobo. Isiphiwo sam. Ngako ke kuthetha lukhulu kakhulu kum oku,” uthethe watsho. 
UPotwana uqale ukusabela ubizo lobugqirha kwisithuba seminyaka emibini egqithileyo kwaye uthi sele ewakhenkethe onke amakhabathiso obugqirha. 
“Ndizenze zonke izigaba zobugqirha, ndazifukamela zonke iinkundla. Nolugxa olo ndilufukamele, ndinalo – ngoku ke ndiza kunyanga isizwe ngokomoya nangegqabi leyeza.” 
Lo msasazi uthi uqale eselula ngokweminyaka ukubonakalisa iimpawu zobizo lobugqirha. 
“Iqale ndisemncinci, ndithethe izinto ezinkulu kunam, kothuke nabadala. Nangoku andiyithethi into ingenzeki. Namathongo wam ebendivuka nawo – ebeyichaza into yobizo lwam lakwaMoya neleNtsimbi,” kutsho uPotwana. 
UPotwana uthi ukwanguye noMprofeti nanjengoko ezimanye nenkonzo iSambulo Church of Christ in Zion eKwaGubhuza ePort Shepstone, KwaZulu-Natal. 
“Andikasebenzi njengoMprofeti okwangoku – ndisalinde ukubekwa ngokusesikweni, ndibekwa nguMprofeti omkhulu uGqr. L. Mkhwanazi – phantsi kwebandla iSambulo,” kutsho uPotwana. 
Ukwathe ababukeli beNyan’Nyan mabalindele isizini entsha yesithoba eza kuqala kwinyanga ezayo."	not available
entertainment	Izandi ezikhatshwa yimiboniso yezothando kwingoma entsha	"KUSUSELA oko iphumile ingoma kaBra Leo noMaxhoseni ethi Ngeke, kuye kwanyanzeleka ukuba esi sibini siyenze ikhatshwe yividiyo ngenxa yothando nenkxaso eyifumeneyo kubathandi bomculo. 
Le ngoma ifumene uthando olungumangaliso kususela ukuvakala kwayo kwizikhululo zikanomathotholo ezikhulu, Ukhozi FM noMhlobo Wenene FM. 
Imifanekiso yevidiyo emihle yale ngoma ifotwe ze yahlelwa ngabakwaSlowman Films kunye noZux Figlan. 
Inkampani kaMaxhoseni iNine2Five Productions, yiyo eqinisekise ukuba le ngoma iyadlalwa koonomathotholo nakoomabonakude. 
UMaxhoseni, inzalelwane yaKuJarha eCofimvaba, waziwa ngendumasi yengoma ethi “Xa uthando luselutsha”. 
Igama likaMaxhoseni belikhe lavela naphakathi kwamagama amakhulu kumculo weHipHop afana noReason, uKhuli Chana noPro Kid ngethuba betyunjelwa kwibakala leBest Lyricist of the Year kwiSA Hip Hop Awards. 
Le vidiyo iphehlelelwe ngqo kwinkqubo ebhexeshwa nguSlyso kuMhlobo Wenene ngoLwesihlanu we11 kule nyanga. 
“Iye yaqala ukwenza ezibukwayo ngethuba ibonwa ngama4000 abantu kwiYouTube kwiintsukwana nje ezimbini ikhutshiwe,” uMaxhoseni weNine2Five ebalisela iphephandaba I’solezwe lesiXhosa. 
Imifanekiso yevidiyo ibonisa ulutsha olunxibe iimpahla zesintu luxhwithana ngentokazi. Kwakule vidiyo kukho uNkosi Bhulube Jongisizwe waseGcuwa. 
Zijongele uNgeke kwiYouTube okanye uyifumane kwiivenkile zomnatha ezithengisa umculo."	not available
entertainment	Izisu zisebuhlungu yintsini 	"USIYABONGA Radebe, uSifiso Nene, uSimphiwe Shembe, uTsoro, uSiya Seya, uKhanyiso Kenqa, uTsepiso Nzayo kunye noZikhona Msuthu babulele isixeko saseMonti ngentsini. 
La maqhula ahlanganise uluntu ngentsini ngoLwesihlanu, nalapho ashiye isininzi sibambe izisu kukuhleka. 
Inkqubo ethandwayo yamaqhula ebizwa 99% Xhosa Comedy ibikwizixeko ezibini zeMpuma Koloni. 
Njengesiqhelo, abathandi bale nkqubo bebephume ngomdla ukuza kuzimasa. 
USifiso Nene uqinisekise ukuba ushiya loo nginginya yaseMonti icel’ impinda. 
Ubashiye bebambe amathumbu abaninzi xa ethelekisa abantwana abafunde emaphandleni nabo bafunde kwizikolo ezazifudula izezabantu abamhlophe. 
“UMNTWANA OFUNDA EDOLOPHINI: Xa bebona inqwelomoya, baye bathi-nam ndingathanda ukuba ngumqhubi wenqwelomoya (Wow! I would also love to be a pilot one day.) 
OFUNDA eQAQAMBA HIGH: Undiphathele izinto ezimnandi (bekhwaza). 
Okanye umntwana ofunde edolophini: Xa bebona ukutya kwiMagazine, baye bafune ukuqonda izithako ezenziwe ngako. 
Okanye bathi ndingathanda ukutya oku kutya. 
Owase-Qaqamba High: Bakutya ngoku bekubona encwadini. 
Kwakhona umntwana ofunde edolophini: Ucula – Twinkle! Twinkle! Little Star, How I wonder what you are. 
Ngexa ofunde ezilalini ezakuthi: Nants’imfen’emthini, iyaziqela ngamazinywana…nezikhewana! Hahahaha!!! Kudlaliwe ngathi ke khona. 
Bonke obu bumnandi buqukunjelwe eBoardwalk ICC ngoMgqibelo."	not available
entertainment	Ababhali besiXhosa babuye besindwa ziimbasa	"UMBHALI wencwadi ethi Intlungu Yevezandlebe, uYamkela Ntwalana, uthi ukuphumelela kwakhe iwonga leSouth African Literary Awards ngoMvulo kuthetha ukuba ulwimi lwesiXhosa luyaphila. 
Ebencokolela I’solezwe lesiXhosa emva kokubuyela ekhaya eMthatha efunqule eli wonga loncwadi oluhamba phambili kwiiSALA zalo nyaka ebezibanjelwe eRhawutini. 
UNtwalana uthi le mbasa ikwathetha ukuba isakhono sakhe sokubhala siyaqapheleka. 
“Kwaye imixholo le ndibhala ngayo yimixholo edingekayo eluntwini – ze ikwazi ukuphucula izinto ezenzekayo nezenzeka gwenxa,” kutsho lo mbhali. 
UNtwalana, okwayititshala yaseHoly Cross High eMthatha, ebesandul’ ukuwongwa ngewonga lotitshala wesiXhosa ogqwesileyo ephondweni kuMawonga wooTitshala akutshanje. 
Uthi le mbasa ikwamkhuthaza ukuba aqhubhekeke ebhala, usiba lwakhe lungomi. 
Ucinga ukuba okutsale umdla weejaji kule ncwadi yakhe sisihloko sencwadi (Intlungu Yevezandlebe), umzobo okwiqwewe lencwadi womntu ozixhomayo, imixholo ekule ncwadi efana nokungazazi imvelaphi yakho, umvandedwa, uxhatshazo lweziyobisi neengcinga zokuzibulala. 
“Ezi zinto zizinto esiphila phakathi kwazo, abanye baphele bezibulala kuba bengenabantu bokuthetha, kuba becinga akuthethwa ngazo. Nesigama esisetyenzisiweyo kule ncwadi sisigama esimnandi kakhulu,” kuqhayisa lo mbhali. 
Ukanti inzalelwane yaseSajonisi, uMzoli Mavimbela, uphumelele iimbasa ezimbini ngeencwadi zakhe ezimbini, Amazwembezwembe kaGxuluwe kwakunye nencwadi yamabali amafutshane ethi Zigqitywa Kuhlwile Zibonwe Liwuhlabile. 
Uthi ukubuya kwakhe nezi mbasa kuthetha ukuba  umsebenzi wakhe wokuphakamisa ulwimi lwesiXhosa uyabonwa luninzi lwabantu, ingakumbi iingcali zolwimi. 
“Ngamagama amafutshane, ndityala okuhlumayo. Mhlawumbi iijaji zindikhethe kuba zibone umgangatho oxhomileyo wesigama sesiXhosa endisisebenzisileyo kwezi ncwadi,” uthethe watsho. 
UMavimbela ukwasebenza njengonontlalontle eGeorge, eNtshona Koloni."	not available
sports	UMilutin Sredojevic uthi kusekude engqinibeni	"Akafuni nokuyiva umqeqeshi we-Orlando Pirates, uMilutin ‘Micho’ Sredojevic, into ethi iqela lakhe liphakathi kwamaqela anokuphumelela indebe ye-Absa Premier Soccer League.  
IPirates yenze umtsi obonakalayo kwiPSL emva kokubetha iBaroka FC neMamelodi Sundowns ngo’3-1 ngokulandelelana  kwiveki ephelileyo, yatsho yaphakathi kwamaqela amahlanu aphambili – kodwa uMicho akafuni nokuyiva into ethi bangaziintshatsheli zePSL (beyiPirates) ngelithi mninzi umsebenzi ekufuneka wenziwe liqela lakhe ukuze libe kumgangatho awufunayo. IPirates yamkela iPolokwane City esokolisayo kumdlalo wePSL ozakube ungo’20:15 e-Orlando Stadium ngoMgqibelo – apho izakube ifuna impumelelo ukuze ivale umsantsa ophakathi kwayo neSundowns esenkcochoyini. 
“Ndikhetha ukuthethelwa ngumsebenzi ebaleni endaweni yokungena ingxoxo ngokuphumelela indebe yePSL. Sinawo amandla wokuyiphumelela indebe, ndiyayivuma lo nto. Sizimisele ukusebenza ngokuzimisela ukuze sisuse intlungu enyanyezelwe ngabalandeli ixesha elide,” utshilo uSredojevic. 
Le ndedeba yaseSerbia izimisele ukuzilungisa zonke iingxaki ebezombethe iSea-Robbers.  
Kubekho ukuphucuka okuthile kwindlela abadlali bePirates abawasebenzisa ngayo amathuba phambi kweepali, ngakumbi uLuvuyo Memela – obekade engadlaliswa. Njengokuba isizini ingene kuvutho-ndaba, ilelo iqela lidlalela ukufumana indawo entle kwiPSL. 
“Kufuneka siye kumdlalo ngamnye sinenjongo yokuphumelela. Kunyanzelekile silwele zonke iindebe, leyo into ngeke ndiyibaleke – kodwa mna ndithi iSundowns yeyona inethuba lokuphumelela kule sizini. Sifuna ukuyiphucula indlela esidlala ngayo. Ndizibonile iindawo ezifuna ukulungiswa,” utshilo uMicho. 
Lo mqeqeshi uyavuma okokuba ukhona umahluko emva kokuba iBucs iphumelele imidlalo egqithileyo – kodwa akazimiselanga ukukhwaza engekaphumi ehlathini. 
“Ukuzithemba kuphezulu ebadlalini – kodwa sizimisele ukunyusa umxakatho ngakumbi,” uvale ngalo mazwi uMicho. 
Imidlalo yePSL: 
NgoLwesihlanu: Bidvest Wits v Bloemfontein Celtic @Bidvest Stadium, 20:00 
NgoMgqibelo: Free State Stars v Maritzburg United @Goble Park Stadium, 15:30; 
Cape Town City FC v Ajax Cape Town @Cape Town Stadium, 15:30pm; Mamelodi 
Sundowns v Platinum Stars @Loftus Versfeld Stadium, 18:00; Orlando Pirates v 
Polokwane City @Orlando Stadium, 20:15; AmaZulu FC v SuperSport United 
@King Zwelithini Stadium, 20:15 
NgeCawe: Baroka FC v Kaizer Chiefs @Peter Mokaba Stadium, 15:30; Chippa 
United v Golden Arrows @Nelson Mandela Bay Stadium, 15:30 
pedro.mapelo@inl.co.za"	not available
health	Babhubhe emva kokutya inyama yomleqwa	"Iingxelo eziphuma kwiziko lokuhlola iintsholongwane kwisixeko seKapa zidiza ukuba bekungekho ntsholongwane yanele ukuba ingabulala okanye igulise abantu kwinkukhu ibityiwe lusapho lakwaNgqiba, eSamora Machel kweli leKapa. 
Icandelo lezempilo kokusingqongileyo kwisixeko, lithi liyangqina ukuba le nkukhu ibikulungele ukuba ingatyiwa ngabantu emva kokuba ithengiwe.  
Ezi zingxelo zohlolo lwenyama ebishiyekile ingekaphekwa kwanomhluzi wenyama leyo ibisele iphekiwe washiyeka emva kwesidlo. Kudizwa ukuba akukhange kuhlolwe nyama nanjengoko ibityiwe yonke ebiphekiwe.  
Amagosa ezempilo kokusingqongileyo kwisixeko, athi atyelele indawo ebikhulele kuyo le nkukhu phambi kokuba ixhelwe, nendawo ethengwe kuyo lusapho lwaseSamora- kwaye kuzo zombini ezindawo akukho nto igwenxa ibingakhokelela ekuswelekeni kwabantwana. 
Ngokwengxelo yabo aba bahloli bezempilo bathi bonisekile kwaye akukho nto ibangela nkxalabo kwindlela ekhuliswe nexhelwe ngayo le nkukhu.  
Oku kulandela ukusweleka kwabantwana ababini kwagula abantu abadala abathathu emva kokutya inyama yenkukhu ibithengelwe ukutyiwa nanjengoko bekuphele inyanga olu sapho luqhele ukwenza njalo. 
NgoMvulo umhla wesithathu kule nyanga, uNophelo Ngqiba oneminyaka engamashumi amane ananye (41) ubudala, wathenga le nkukhu njengesiqhelo ze yaphekwa yintombi yakhe endala.  
Le nyama yatyiwa lusapho lakwa Ngqiba, umama, utata, abantwana abathathu kunye nabamelwane abaliqela. Abantwana ababini kwabo bathe batya le nyama baswelekile logama abantu abadala abathathu babalekiselwa esibhedlele bafumana unyango. Umpheki nonina nangona beyityile nabo le nyama bona abagulanga. 
Umpheki wenyama uthi akayazi ukuba kwenzeka ntoni kuba kwisithuba semizuzu engamashumi amathathu emva kokuba kutyiwe isidlo sasebusuku wabona abantakwabo abancinci noyise bexhuzula bephuma amagwebu ngeempumlo nomlomo, abanye babalekiselwa esibhedlele nalapho bafumana khona uncedo."	not available
entertainment	U-Atandwa Kani ukukhuphile obekungaphakathi kuye!	"U-ATANDWA Kani, uthethe ngokwenzeka phakathi kwakhe nalowo ebefudula eyinkosikazi yakhe, uThembisa Mdoda.  
UAtandwa, ngunyana kaJohn Kani. Kule mbalelwano ayihlohle kwikhasi lonxibelelwano iFacebook, ukubeke kwacaca ukuba, le mbalelwano yeyokukhupha iinkcukacha ezinyanisekileyo ngeziganeko ezenzeka phakathi kwabo. 
Ubudlelwane besi sibini neengxabano ezingqonge bona ibesele iyinto exhaphakileyo kumaphephandaba angeCawe.  
Ukuphuma kweendaba zokuba uAtandwa ayingoyise wamawele kaThembisa, kulandelwe kukutshintshiselana ngamazwi arhabaxa phakathi kwakhe, uThembisa, uAnele ongudade boThembisa kunye noFikile Mthwalo oyinkosikazi entsha kaAtandwa kwiqonga likaTwitter. Kule ngxelo ibhaliweyo, uAtandwa uthi yena noThembisa bahlangana ngo2004 kwiYunivesithi yaseWits.  
Babanobudlelwane obungudanya-cimi iminyaka eliqela. Oku kwakhokelela ekubeni bohlukane. Ngo2011 baphinda bahlangana. 
 “Kanye emva koko, wandixelela ukuba ukhulelwe. Impendulo yam kwangoko yacela ukuba senze uhlolo lwegazi, oluzakuqinisekisa ukuba ndingutata wabantwana kwisinina xa bezelwe, kuba wayethandana nenye indoda ngelo xesha.”  
UKani uthi, isicelo sakhe sahlangatyezwa yimfazwe. Uthi ekucingeleni ukuba ungutata, wagqiba kwelokwenza okufanelekileyo, axhase kwaye abekhona ecaleni kukaThembisa ngexa ekhulelwe.  
“Ndandiyiphakamisa indaba yohlolo lwegazi maxa onke, kodwa yamkelwe ngobubi, de ngamanye amaxesha ndigrogriswe ukuba soze ndibabone abantwana abo ukuba ndiyaqhubekeka nesi senyanzeliso,” ucacise watsho uAtandwa.  
Uthi emva kokuzalwa kwabantwana abangamawele ngo2012, uthi yena noThembisa basebenzisana njengabazali, baqhubekeka nobudlelwane babo.  
Ubalisa athi, ngo2014 kwadula iingxelo zokuba uThembisa uyakrexeza, kwaye bathi abeendaba bakufumana eli bali, wabagrogrisa ngokubasa emthethweni “ngelikhusela abantwana babo kunye negama losapho lwakhe.” UAtandwa uthi waqhubekeka nokufihla amanyundululu kaThembisa, nanjengoko ngo2015 kwathi ndii izityholo zokuba uThembisa wakhupha isisu somntwana wala ndoda wayebonana nayo.  
“Ndakhetha ukubushiya ubudlelwane bethu. Wayendiqhwaba amatyeli ngamatyeli, kwaye endithuka esithi andiphindi ndibabone abantwana kwakhona.” “Kanye emva koko, waxelela amaphepha ukuba uyaxhatshazwa, ndimshiye nabantwana.” UAtandwa, uthi uThembisa wamalela ukuba abone abantwana iinyanga ngeenyanga, nto leyo yamnyanzelisa ukuba belusapho bafune uncedo lwezomthetho.  
Uthi ngoNovemba ka2015, uThembisa wade wanqwala ukuba benze uhlolo legazi labantwana. “Ndawaqokelela amagazi kwaLancet Laboratories ngoDisemba ka2015, nabuya esithi andinguye nakancinane uyise wabantwana.” 
 UAtandwa uthi, kwathi kwakuduma oku, uThembisa wakuphika, wathi ezi ngxelo zegazi azichanekanga.  
Uthi oku wayekuthetha kumajelo eendaba, hayi kulo ndawo bebesenza kuyo uhlolo olo. UAtandwa uthi udiza oku ngeenjongo zokucacisa amarhe ajikeleze oku aze aqhubekeke nobomi bakhe.  
Ingaba uzakuphendula bethu uThembisa koku? Yena udade wabo ingaba uzakummela nakwesi sihlandlo? Singasemoyeni!"	not available
entertainment	UThusi uzakudlala kumboniso wehlabathi!	"NAMPHINA umdlali womboniso angalwa abebomvu ukuze afumane indawo kumboniso waseHollywood, uPearl Thusi wenza kanye loo nto.  
Lo nobuhle kunye nomdlali kamabonakude, uzakudlala indawo yenzwakazi ehlala iphethe umkhono wekati, nekhwela isithuthuthu ebizwa uMakeda kumdlalo wabaphangi i-The Blue Mauritius. 
 Ozibandakanya noThusi kulo mboniso, lelinye igqiyazana leli loMzantsi Afrika elikwangunobuhle nomdlali wemiboniso uNicola Breytenbach.  
I-The Blue Mauritius ingeqela lamatutu ehlabathi naqashwe yinkampani ethile ukuze abe izitampu ezixabisekileyo ehlabathini.  
UMakeda, nodlalwa nguThusi, usebenzela umthengisi wezinto zobugcisa waseJamani, naye okwafuna izitampu.  
Umvelisi oyintloko walo mboniso nguNick Cannon, owayefudula esisinqandamathe sikaMariah Carey, kwaye lo mboniso uquka italente yokulinganisa ephuma kumazwe afana neBrazil, France kunye neEgypt. Ingaba bethu uThusi uzakuqhuba njani kulo mdlalo?"	not available
sports	iSenegal itywatyushe oosotheko kwaphela ngabo kwiFifa World Cup!	"Iintshatsheli zeAfrika, iSenegal, zitywatyushe iQatar ngamagowuli amathathu kwelinye (3-1) emdlalweni wetumente yehlabathi obutshisa eAl Thumama Stadium emalanga namhlanje. Ukuphumelela kweSenegal kuyinika amandla okulwela ukuya kwisigaba esilandelayo setumente yehlabathi xa idibana ne-Ecuador emdlalweni olandelayo. Nangona iQatar iye emdlalweni iyokulwela ukungakhutshwa kwangoko kwitumenete yehlabathi – kodwa uxinizelelo belukwiSenegal kakhulu ngoba ibonwa njengelona qela laseAfrika elingenza ngcono kwitumente yalo nyaka. Umqeqeshi weSenegal, uAliou Cisse, uzohlwaye kakhulu emva kweempezamo ezikhokelele ekubethweni kweqela lakhe yiNetherlands ekuqaleni kwale veki. 
Namhlanje uye emdlalweni efuna ukulungisa iziphene nokubuyisa isidima seSenegal. Isigaba sokuqala siphele iSenegal ihamba phambili ngegowuli elifakwe nguBoulaye Dia. Abadlali abafana noJakobs Ismaila noMendy bakhe bazama ukuyishukumisa iQatar ebizimisele ngendlela emangalisayo namhlanje. Abadlali beSenegal baqhubele phambili nokuyicinezela iQatar kwisigaba sesibini somdlalo. Injongo yama-Afrika ibikukufumana igowuli lokuphumelela umdlalo akugqiba atshixe. Kubalulekile ukuphawula ukuba abadlali beQatar bazilwele, ingakumbi kwisigaba sesibini – ngoba nangona bebesemva ngamagowuli – lona ithemba lokufumana igowuli belikhona. 
USalaby noDiedhiou ngabanye wamadoda aqinisekise ukuba iSenegal ayonakalelwa emdlalweni wanamhlanje. UFamara Diedhiou ufake igowuli leSenegal lesibini. Emzuzwini wamashumi asixhenxe anesibhozo, uMohammed Muntari ufake igowuli elihle leQatar. Igowuli liyihluphezile (iQatar) layinika nethemba lokufumana elinye – kodwa uCheikh Dieng ucime kwaloo ntlantsi yethemba ngokufaka igowuli lesithathu leSenegal kwaphela ngayo iQatar kwindebe yehlabathi. Ngokuza iza kudlala neNetherlands simahla ngoba seyibethwe emidlalweni emibini kuGoup A. ISenegal, ebe liqela lokuqala eliphuma eAfrika, iza kulwela ukubetha iEcuador emdlalweni olandelayo ukuze iye phambili – kodwa naleyo iya kuxhomekeka kweminye imidlalo kaGroup A."	not available
entertainment	UZALO lwamkela uSibahle ngokuhlwanje!	"NGUBANI esi siphalaphala siqala kulo mdlalo namhlanje? USibahle yintombi enama-23 eminyaka ubudala, intombi kaDhlomo, nawaphulukana nayo kudala, kwaye kubonakala ngathi ikwaligqiyazana elizakutsala umdla wezothando ku-Ayanda.  
USibahle udlalwa nguLondeka Mlaba, obu buso butsha kumabonakude. UMlaba unesidanga sase-UKZN kwizifundo zeDrama and Media. USibahle uyaqala namhlanje uMvulo (23 kuCanzibe), ngelizokukhangela uDhlomo kuba ufuna ukuqala ubomi obutsha naye.  
Kaloku uSibahle lo ubenexesha elinzima, ezama ukukhangela umsebenzi kodwa esokola ukuwufumana. Izinto bezingamhambeli kakuhle de wabhenela ekuthengiseni ngomzimba eHillbrow ukuze afumane imali.  
INDIMA YAKHE: Akaphangeli, kwaye kudala ezama ukukhangela indlela yokuphila; Unesakhono kwezosasazo kwakunye nopapasho; Ukholelwa kwelokuba amashwa okungafumani msebenzi abangelwa kukungenzelwa isiko lembeleko;  
Ukhe wasebenza njengomdanisi kwiindawo zentselo ukuze afumane imali, uphele esebenza njengomthengisi womzimba eHillbrow. Kubonakala ngathi unina ebengazi nto ngako konke oku. Ufumana uDhlomo ngokumkhangela kumakhasi onxibelelwano emva kokumbona ewongwa ngomsebenzi wakhe ezindabeni.  
Umama wakhe uNontsetselo zange uDhlomo avume ukumtshata, yaze loo nto yambangela ukuba azikhulisele uSibahle. Konke oku kushiye iimvakalelo ezohlukeneyo kuSibahle ngokuba uyamdinga uyise, kwaye kunjalo nje ukholelwa ukuba akukho nto imfaneleyo. 
 Ingaba uzakufumana iingalo zokulilela ku-Ayanda? Masibone ngokuhlwanje ku-Zalo ngo-20h30."	not available
entertainment	Kumabonakude wakho  kule veki	"The Queen 
Ingqina likaVuyiswa lizimisele ukujikela usapho lakwaKhoza.  
USchumacher ufumana ukothuswa okungekuhlanga. Kukho oqweqwediswayo kwaKhoza. Obencuma noAdelaide umshiya enyanyeni.  
Ukanti uDiamond usebenza eleqa ixesha, nalapho efuna ukuzalisekisa izicwangciso zakhe zokuziphindezela.  
Muvhango 
Kuvuka umlo omkhulu phakathi kweVendashians. UMulalo uthabatha unyawo ekulweni uRendani. 
 UVhangani unakubuza kuVho-Mukondeleli. ULivhuwani kuza kumele akhethe, nto leyo iza kubanzima kakhulu kuye.  
USusan uza kuthabatha indlela entsha. UMulalo noRendani bajongana ubuso ngobuso. 
Scandal! 
Ababini bagqibela bethandana. UDintle ufumana isiqinisekiso sokuba iphupha lakhe liza kufezeka.  
UGloria ufumanisa ukuba ukuzulisa kungabuya ngaye. ULayla uxelela uIngrid ngezigqibo zanaphakade, ukanti uIngrid ucela uncedo.  
UGloria uzama ukwenza othile abenomona.  
Isidingo 
UNina ufumana ipasile eposini ngo-Obakeng, nethi imenze kubande umqolo.  
ULalage noWendy balungiselela ukungquzulana. Kukho obeke iliso lakhe kuLungi. UGatanga uzama ukunceda uLincoln, kodwa izinto zijikela yena ngendlela engalindelekanga.  
UHendrik noWendy bayasondelelana ngento engalindelekanga, ukanti uGabriel ubeke ilihlo lakhe kuLungi.  
Uzalo 
 UMxolisi noQhabanga bafumana uHarbhajan, ze bafumanise ukuba akabathaphi thuba.  
UMaMlambo uzama ukususa ingqondo kaNkunzi yokuba akanako ukukhulelwa.  
UMam’ uMadlala ugqiba kwelokuba ehle esonyuka esenzela amantombazana imisetyenzana njengendlela yokuziphazamisa.  
Ulahlekile uNosipho, ukanti uMnumzana uMadlala uvezwa nguMaMlambo ecaweni, ukanti uNkunzi unezicwangciso zokulwa neentshaba zakhe.  
Rhythm City 
ULungile usaphuncukile emlonyeni wengonyama, kodwa ukukrokra kwakhe kusamile. 
Uyaqhuba uBlossom nokungaqheleki. UMapula ujongana okokugqibela noMnumzana Murray.  
Uyasokola uSabelo ukunakekela abantwana. Ukanti uxinizelelo aphantsi kwalo uBlossom luya lusanda.  
Generations: The Legacy 
USmanga uthabatha indawo xa inkosikazi kabhuti wakhe iphalala.  
Udliwanondlebe lukaNandi lubangela isankxwe. Abafundi banomsindo kwaye bekwakhathazekile ukuva ukuba uMnumzana uCarlson uzibeka phantsi iintambo.  
 Xa umcuphi uRoberts esala ukumnceda uLesedi, usebenzisa elinye iqhinga.  
UTau ufumanisa ukuba owayekade encuma naye uneqabane elitsha.  
Kuvuka umbhodamo xa kugaleleka umntu ongamkelekanga esingcwabeni.  
Skeem Saam 
Uyothuka uFanie xa exelelwa nguLehasa ukuba uyayazi imfihlo yakhe.  
UMary uveza icala elingaziwayo nelingalindelekanga nakubani, nelishiya uMokgadi noMeikie bothukile. USphola noMapitsi bayothuka ukuzifumana sele bengathi batshatile.  
Uyavuya uLehasa xa uFanie emnika iinkcukacha ezinokutshabalalisa uMarothi. 
Ulonwabo kwaMagongwa luthabatha olunye unyawo xa uAlfred evulela othile isifuba sakhe malunga nobubi awathi wabenza.  
UMapitsi noSphola baneendlela ezahlukeneyo ababona ngazo besaqala uhambo lwabo lwabathandanayo."	not available
entertainment	UPutco ubuyela kuMhlobo Wenene	"OWAYEKADE ebhexesha iBhrakfesi Eyondlayo Ekuseni (BEE) kuMhlobo Wenene FM, uPutco Mafani, ubuyela kwesi sikhululo emva kweminyaka abaphulaphuli bengasamvi kunomathotholo. 
UMafani ubuyela kuMhlobo emva kokulahla ngo2017, emva kweengxelo zokuba uyokuba yinxalenye nesikhululo sikanomathotholo seMSG Africa, esasiza kuvulwa eMonti. 
Ohlebele I’solezwe lesiXhosa uthi uMafani kwesi sihlandlo uza kuba ngumsasazi wezemidlalo. 
“Uza kwenza iinkqubo zemidlalo bezisenziwa ngongasekhoyo uLloyd Sitsheke,” utshilo umthombo oxelele eli phephandaba. 
Eli gqala lomsasazi liza kwenza iinkqubo zemidlalo ezifana nezoLonwabo neMidlalo ngoMgqibelo kusasa nezemidlalo ebusuku, ebezisenziwa nguLoyiso Sitsheke osweleke kunyaka ophelileyo. 
“Uza kusasaza ezemidlalo nakuMasigoduke emva kwemini (inkqubo kaAmaza Ntshanga noZizo Tshwete).” 
Kwakhona, I’solezwe live ukuba iinkqubo zemidlalo ngempelaveki, ebezifudula zisenziwa ngongasekhoyo uSterra Ngqezana, ngoku ziza kwenziwa nguOngeziwe Mjana. 
UMjana ngumsasazi wezemidlalo kwiTruFM. 
“Okwangoku akukabikho tshintsho luza kwenziwa kwezinye iinkqubo,” utshilo ohlebele I’solezwe. 
Esi sibini kulindeleke siqale ukusebenza ngokusesikweni ngomhla wokuqala kuTshazimpuzi (April). 
I’solezwe lesiXhosa alikwazanga kufumana impendulo yeSABC ngolu tshintsho."	not available
sports	UShakes ubuye encumile eGambia	"Gambia 0 
Bafana Bafana 4 
UShakes Mashaba yindoda eyonwabileyo emva kokuba uMzantsi Afrika uvuthulule iGambia ngamagowuli amane eqandeni kumdlalo ohlakulela i2017 AFCON e-Independence Stadium ngoMgqibelo odlulileyo.  
Kula mdlalo, iBafana Bafana yenze kanye le nto uShakes ebethetha ngayo, ukuqokelela amanqaku apheleleyo nangona ithemba lokuya kwi-AFCON ezayo lingekacaci.  
Yifolosi uThamsanqa Gabuza ongcangcazelise umnatha kwade kwakabini kwisigaba sokuqala. Walandela ngamanye amabini uKeagan Dolly obenegalelo kuwo omane amagowuli alo mdlalo.  
UMzantsi Afrika kuye kwanyanzeleka wenze utshintsho kwangoko emva kokonzaka kukaThulani Serero.  
Liqela ebelidlalela ekhaya elinkqonkqoze kuqala izihlandlo ezibini, kodwa lafika * -Itumeleng Khune ehleli ezipalini. Akukho bunzima bungako, aBafana Bana ababufumene kwiGambia.  
Intsebenziswano phaya phambili kuGabuza noDolly yeyona ethande ukugqama kuzo zozibini izigaba zomdlalo.  
Isiqingatha sesibini silawulwe yiBafana Bafana kwakhona. UDean Furman noMpho Makola bangene bawuqinisa umdlalo weqela likaShakes.  
UDolly ufake awona magowuli akhe amahle kwikhono lakhe lokudlala ibhola. Kuzo zozibini izihlandlo, ukhabe ibhola ekude kunomhlaba kanozinti oshiyeke ephelelwe ngamandla.  
Ngoku iqela likaShakes lizimisele ukuphumelela umdlalo walo wokugqibela ukuze lijonge amanye amaqela adlala njani na.  
Le ibiyimpumelelo yokuqala yeBafana Bafana kwimidlalo yokuzibekela indawo kwi-AFCON ezakudlalwa ekuqaleni konyaka ozayo.  
Iinguqu ezenziwe nguShakes kwiqela lakhe eliqale umdlalo zisebenzile kakhulu futhi kunokwenzeka angenzi tshintsho kumdlalo wokugqibela."	not available
politics	Amanxada-nxada amalungu epalamente ngenxa yoqhankqalazo	"AMALUNGU ePalamente kazwelonke amanxada-nxada ngelizama ukuqanda iingxaki ezibangelwa ngumzabalazo wabafundi beeyunivesithi zeli, abanyanzelisa ukunikwa imfundo esimahla.  
Ikomiti ejongene nemfundo ephakamileyo kwiPalamente yeli iqalise uluhlu lweendibano kunye namaqela ahlukileyo achaphazelekayo kwimfundo yamaziko aphakamileyo eRawutini.  
Le komiti izakubamba iindibano nemibutho yabafundi, abazali, nemibutho ezimeleyo echaphazelekayo kwimeko yemfundo ephakamileyo.  
Oku kwenzeka ngeenjongo zokunqanda umonakalo obangwa ngabafundi kwanoqhankqalazo elikuwenza lo nyaka ube yilahleko. 
Kwindabano ebibanjwe yile komiti nabaphathi beYunivesithi yoMzantsi Afrika [UNISA] kugxilwe kumonakalo osele wenzeke ngenxa yolu qhankqalazo.  
Othethe egameni leUNISA uAhmed Bawa uthe; “Inzame zokunqanda lo monakalo kumele ukuba zenziwe zihambelane neeyunivesithi ezohlukileyo nanjengoko ezinye zingakhange zichaphazeleke ngokumandla,” utshilo.  
Wenze umzekelo ngeYunivesithi yaseStellenbosch neWalter Sisulu esithi azichaphazelekanga ngokumandla luqhankqalazo labafundi. 
Le komiti ikwavakalise inkxalabo nendlela amapolisa asingatha ngalo ukhuseleko kuqhankqalazo labafundi. Othethe egameni lale komiti uConnie September uthe;  “Logama ezinye iiyunivesithi zisebenza ezinye zijongene neengxaki ezinkulu, ngoko ke kufuneka sicoselele.” 
Ukanti umphathiswa wesebe lemfundo ephakamileyo uBlade Nzimande ubambe indibano nabezoshishino ngenjongo zokupheka amacebo okulwa noqhankqalazo labafundi."	not available
politics	Urhulumente waseNamibia uze ngemoto eMpuma Koloni	"URHULUMENTE wengingqi ekwimpuma yeKavango eNamibia akakhange asebenzise buntofontofo bokukhwela inqwelomoya ukusuka kwingingqi yakhe esiza kweli leMpuma Koloni. 
Endaweni yoko, baqhube isithuthi sabo iiyure ezingamashumi amabini anesibhozo ukusuka kwimpuma yeKavango eNamibia ukuza eMpuma Koloni ngeenjongo zokuthabatha inxaxheba kumalinge ozakuzelwano. 
Oku kudizwe yiNkulumbuso yaseMpuma Koloni uPhumulo Masualle ngethuba esamkela igqiza laseKavango kwihotele iICC eMonti ngokuhlwa kwangoLwesibini kule veki.  
Eli gqiza belikhokelwa yirhuluneli yempuma yaseKavango uGqirha Samuel Kaveto Mbambo. 
UMasualle uthi inyathelo elenziwe leli gqiza yinto abafanele ukuyifunda bengurhulumente weli phondo.  
“Ndikuqaphele ukuba nisuke ngesithuthi eKavango ukuza apha kweli leMpuma Koloni. Oko kuthetha ukuba niluthathele ingqalelo olu hambo, futhi le nto ibonakalisa ukuzimisela kwenu. Le nto niyenzileyo, yinto esingafunda kuyo,” utshilo uMasualle. 
UMbambo ulande imbali yokulwa ingcinezelo phakathi eyayiqhutywa ngamatshantliziyo aseMzantsi Afrika naseNamibia, esithi la mazwe mabini akuhlala engabahlobo. 
“Ngoku idabi esijongene nalo yinkululeko yezoqoqosho. Eli lidabi ekufuneka sililwile, futhi kufuneka senze oko ngokukhokelisa phambili abantu abatsha,” utshilo uMbambo. 
UMbambo wenze umzekelo ngesantya sengwenkala, ubugorha bemazi yengonyama kwakunye namehlo okhozi, esithi le yindlela abantu beli lizwekazi ekufuneka babonele ngayo kwidabi lokuphucula nokuphuhlisa iAfrika. 
“Iingxaki zaseAfrika zifuna thina buqu. Akukho mntu osuka ngaphandle oza kusisombulela iingxaki zethu. Apha eMpuma Koloni size ukuzofunxa ulwazi, kodwa nathi sikwaphethe lona,” utshilo uMbambo. 
Ushishino lwaseKavango luquka ezolimo nezokhenketho.  
Eli gqiza ligqiba utyelelo lwalo namhlanje (ngoLwesine) emva kokutyelela iindawo ezifana neNkwenkwezi Private Game Reserve kwanamaphulo ezolimo eNgqushwa naseMonti."	not available
sports	UJames Okwuosa ubuyele kwiChippa	"UJames Okwuosa ubuyele kwiiChilli-boys kwakhona. Lo mdlali uneminyaka engamashumi amabini anesihlanu udlale indima ebalulekileyo kwinkqubela eyenziwe leli qela laseMpuma Koloni kwisizini edlulileyo – kodwa kuthe xa kuphela isizini kwavakala iindaba ezithi uthathwe yi-Orlando Pirates, ezondaba zangqinwa nayiChippa.  
NgoLwesithathu uthe gqi kwiChippa United kwakhona lo mdlali emva kokuba iPirates ingamtyikityanga. Ngoku unikwe iminyaka emine ziiChilli-boys. Eli qela lizinze eBhayi livale isizini ka’2015/16 lihleli kwindawo yesithandathu. Ngoku lilungiselela ukudlala okokuqala kwiMTN 8 xa kuvulwa isizini ka’2016/17.  
Amalungiselelo weChippa aqale kule veki ngokuthi ibhengeze ngokusesikweni abadlali abatsha phambi kweyona sizini ekulindeleke ukuba inike umdlalo ongumangaliso.  
Nanga amagama wabo: Sherwin Bailey; Bulumko Ceki; Xolani Mdaki; Vusumzi Mncube; Sizwe Mdlinzo; Strydom Wambi; Paseka Maku; Phetolo Sekome; Tshwarelo Bereng; Siphesihle Stuurman; Bongani Ndudula; Kristopher Bergman; Zama Dlamini; Veli Mothwa; Menzi Masuku. Kukho abadlali abahambileyo kweli qela abafana noNkosinathi Mthiyane no-Eric Chipeta – lo nto iye yalinyanzela liqinise phaya naphaya.  
“Sonelisekile kakhulu ngumgangatho wabadlali esibafumeneyo phambi kwesizini entsha.  
“Ndiyabulela kumnumzana uSiviwe Mpengesi nabaphathi bebonke. Ndisebenzile ngaphambili nabadlali abaninzi kwaba bafikayo, andithandabuzi – kuninzi abazakuthi basenzele kona,” utshilo umqeqeshi uDan Malesela. 
Njengokuba iChippa iqhube kakuhle kwi-Absa Premier Soccer League kwisizini edlulileyo, ngoku kulindwelwe lukhulu kuyo. “Asikwazi ukulala emqokozweni. Kufuneka sisebenze ngokuzimisela kwakhona ukuze sonwabise abalandeli bethu,” utshilo uMalesela. 
Usihlalo weli qela, uSiviwe Mpengesi, uthi ufuna lithathe apho beliyeke khona kwisizini ephelileyo.  
Kuphehlelwe umxholo omtsha othi: #SeasonOfGrowth othetha ukuthi le izayo yisizini yokukhula kweChippa. “Kuninzi esikwenzileyo ngelizama ukuqinisekisa ukuba yonke into ihamba kakuhle.  
“Ndibathembile abantu esinabo futhi ndinethemba lokuba bakuyithatha iChippa bayinyusele phezulu,” utshilo uMpengesi."	not available
entertainment	Yizokubona iEbubeleni Fashion Show yokuqala!	"NGOMSO, uLwesihlanu umhla we7 kuCanzibe 2021, yeyokuqala iEbubeleni Fashion Show eGqeberha. 
IEbubeleni Fashion Show yokuqala kulo nyaka iyinxalenye yokubhiyozela iminyaka elishumi eqhuba umnyhadala womculo weEbubeleni eMpuma Koloni. 
Umnyhadala we-Ebubeleni khange uqhutywe phambi komndilili kunyaka ophelileyo ngenxa yentsholongwane yekhorona. Lo mnyhadala uye waqhutywa kumabonakude. 
Abaququzeleli balo mnyhadala bathi kulindeleke nangomso kube kuhle kwiqonga leFashoni yeEbubeleni. 
“Ngethuba kuvalwe zonke iingcango zolonwabo kunyaka ophelileyo, iEbubeleni yeza nomnyhadala womculo owaboniswa ngobuxhakaxhaka bale mihla nakumabonakude, waze watsala ababukeli abangaphaya kwe400 000. Eli qondo kulindeleke libuye nakwiFashion Show ngomso,” kutsho abaququzeleli. 
IEbubeleni Fashion Show iza kubanjelwa kwisakhiwo iTramways, eGqeberha. 
Lo mnyhadala weFashoni wenziwe wayimpumelelo yiPresidential Employment Stimulus Programme yeNational Arts Council of South Africa. 
“Sinqwenela ukubanegalelo ekukhuthazeni iyantlukwano ngokobuchule eNelson Mandela Bay ngokukhulisa icandelo lezefashoni kulo mmandla; ukudala ibango lentengiso ngokunika abayili beempahla bendawo yethu ithuba lokuvezwa kubathengi belizwe nakwabeendaba, senze ingxolo yefashoni kulo mmandla, kuvuse umdla wabakhenkethi bangaphandle ukuba bandwendwele isixeko sethu kwaye sibekwe kwinqanaba leWorld Fashion Capital, ” kutsho uMarc Mahambehlala onguSihlalo weEbubeleni Festival Projects NPC (Non-Profit Company). 
Yena uNamhla Fihla ongumyili weempahla nokwalilungu lebhodi Ebubeleni Festival Projects NPC uthe: “IMpuma Koloni inabayili abaninzi abaselula abanetalente, ingakumbi abo baphumelela kwiiyunivesithi kodwa bayakhathazeka kukungafiki ndawo ukubonisa izinto zabo, baphele beshiya amakhaya abo besiya kwiidolophu ezinkulu. ” 
Abayili bempahla baye bamenywa ukuba bangenise umsebenzi wabo wakutsha nje, iiprofayili zabo nokukhuthaze olo yilo lwabo. 
UMahambehlala uthi bafumene malunga nabayili abanomdla abangama89 abafake izicelo zokubonisa ngemisebenzi yabo. 
“Abagwebi abaphuma kwicandelo lefashoni baye baqwalasela ezo zicelo baze bakhetha abayili abalishumi kuphela, ngabo abaza kubonisa ngomsebenzi wabo. Bonke abayili baza kuxhamla kwitasi yeEmployment Stimulus Programme,“ kutsho uMahambehlala. 
IiModeli kulindeleke zibonise ngale misebenzi ngomso. 
Lo mnyhadala uza kubanjwa phantsi kwemigqaliselo yeCovid-19. 
Umdlali kamabonakude uMasasa Mbangeni kwakunye nomsasazi uSamora Mangesi, baza kubhexesha lo mnyhadala. 
Amatikiti aphuma nesidlo nesiselo axabisa iR400. Ukuzigcinela eyakho indawo thumela imbalelwano kwa: tickets@ebubelenifest.co.za."	not available
sports	Inomqeqeshi omtsha iSantos	"UGordon Igesund uza kuqeqesha iqela elidlala kwinqanaba elisezantsi. 
 Eli gqala lomqeqeshi liqeshwe yiSantos FC edlala kwi-ABC Motsepe League ukusukela ekuqaleni kwale veki. 
 Lo mqeqeshi ubuyela kweli qela emva kokunceda xeshikweni liphumelela indebe yePSL ngo-2001.  
Lo ka-Igesund uza kweli qela laseKapa emva kokuqeqesha amaqela afana neHighlands Park, iSuperSport United neBafana Bafana kule minyaka imbalwa idlulileyo."	not available
sports	UNcilashe uthi Amakhosi adlala into encinci	"Kuthe xibilili izibilini kubalandeli beKaizer Chiefs emva kokuphuncuka kwiTornado FC emdlalweni weNedbank Cup. Nangona kunjalo, umlandeli omkhulu wayo uthi indlela elidlala ngayo iqela lakhe alimniki ithemba konke konke kule sizini. 
Nondwe Tyilo: Leliphi iqela lakho kwiPSL? 
Siphosethu Mani: YiKaizer Chiefs. Ndatsalwa yindlela eyayidlala ngayo ngeentsuku zooJabu Mahlangu, uDoctor Khumalo, uThabo Mooki noBrian Baloyi. 
NT: Uqale nini ukuyilandela, ngowuphi umdlali omthandayo? 
SM: Xa ndicinga, ndiqale phaya ngo2001. Umdlali endandimthanda yayinguJabu kodwa ngoku nguWillard Katsande. Ukudlala ngokuzimisela xa esebaleni yeyona nto enika umdla kakhulu. 
NT: IChiefs ayiqhubi kakuhle kwiPSL, inokuba iphi ingxaki? 
SM: Ngokokubona, iChiefs iinengxaki enazo ngaphakathi esingazaziyo thina balandeli. Yisizini yesine le ngaphandle kwendebe. Sesinabaqeqeshi abathathu kodwa iqela lisadlala into engekhoyo. 
NT: Inokuba umqeqeshi omtsha ubethwe yintoni kwiConfederation Cup? 
SM: Iqela lisuka kwikhefu, abadlali abaninzi basonzakele okunye uxinizelelo lemidlalo emininzi ngomnye unobangela wokuphuma kwethu kwangoko. 
NT: Usenalo ithemba lokuphumelela indebe yePSL? 
SM: Andinalo tu ithemba kule sizini lokuba kungakho indebe abanokuyiphumelela. Abanayo la nto isentliziyweni yokufuna impumelelo. Bakhona nje ukuze bafumane iTop 8. 
NT: Amakhosi adlulele kumjikelo olandelayo kwiNedbank, uziva njani? 
SM: Omabini amaqela ebedlalela impumelelo, kungelishwa ke kumele kubekho eliphumeleleyo. Amakhosi adlalile ngamathuba; uSiphelele Ntshangase uphose amathuba amatyeli amaninzi. Okunye abadlali bethu phaya emva abanxibelelani kakuhle."	not available
entertainment	Basaqhwalela abavelisi bemiboniso bhanya-bhanya beMpuma Koloni	"Abavelisi bemiboniso bhanya-bhanya bephondo leMpuma Koloni basabonakala besilela emva ngenkxaso nangona nje benesakhono esingummangaliso. 
Oku kwenziwa kukunqaba kwenkxaso ngakwicala likarhulumente waseMpuma Koloni. 
Le ngxelo ivele ngethuba abavelisi bedibene eMiriam Makeba eMonti kumnyhadala wemiboniso bhanya-bhanya waseMpuma Koloni (Eastern Cape Film Festival). 
Abavelisi ebebezimase lo mnyhadala bebephuma kuMzantsi Afrika uphela. 
Aba bavelisi bakhankanye iqumrhu lezophuhliso laseMpuma Koloni (ECDC) nesebe lezobugcisa nenkcubeko eMpuma Koloni, besithi ziindawo ebekufanele ukuba bafumana kuzo inkxaso kodwa oko akwenzeki. 
Umsunguli okwangumlawuli walo mnyhadala uMonde Mqolomba, uthi indibano efana nale bebeyibambe eMiriam Makeba ibibalulekile, kuba ithe yenza ukuba bazane futhi babelane ngeengxaki abadibana nazo. 
“Injongo yokusungula indibano elolu hlobo kukuba sincedisane sazane siphuhlisane sizokwazi nokuba siphuhlise abanye abantu basekhaya. Ininzi italente kweli phondo koko siswele izixhobo,” utshilo uMqolomba. 
Abavelisi baseMthatha bathi kufuneka bade baye kumanye amaphondo ukuze baphuhle, batsho besithi abanazo neendawo (cinema) zokubukela imiboniso bhanya-bhanya kwindawo yabo. 
Usekela-mlawuli kurhulumente waseMpuma Koloni uMahlubandile Qwase, uthembise ngelithi izikhalo zabavelisi uzakuzithumela kwabafanelekileyo ukuva kuba yena uthunyiwe akanako ukuthembisa. 
UQwase ukhuthaze aba bavelisi ngelithi mabaqhubeke bebonakalisa izakhono zabo, watsho esithi oko kuzakunceda ukukhulisa ezokhenketho kweli phondo. 
Amaphondo ahamba phambili ngokudidiyela imiboniso bhanya-bhanya yiRhawuti, iNtshona Koloni, iLimpopo kwakunye neKwaZulu Natal. 
abongile.ginya@inl.co.za"	not available
entertainment	Phela-phela ngoGabriel kwiSidingo!	"OBEDLALA indawo kaGabriel “Moruti waTsotsi” Mothusi kwiSidingo, uAubrey Poo, uvele okokugqibela kulo mdlalo weSABC3 izolo umhla we14 kweyoKwindla 2019. 
Abathandi be-Isidingo bashiyeke bebambe ongezantsi ngethuba bebona uGabriel ejikelwa ngompu yintonga yakhe esekhosi uNina Zamdela, odlalwa nguKhabonina Qubeka. 
“Siza yikhumbula indlela ebeyiyo lo mlinganiswa. UGabriel benamaqhinga kwaye edubaduba uxolo lomntu wonke. Sinombulelo ongazenzisiyo ngetalente nobuchule bukaAubrey Poo, owonwabise ze wachukumisa ababukeli iisizini ezintathu kwi-Isidingo,” kuphawula uPumla Hopa ongumvelisi oyintloko kwiSidingo."	not available
business	Kucetywa uqoqosho ngamaxhalanga aseDutywa	"ILIWA elihlala amaxhalanga kwilali yakuMsikithi eDutywa lingajika libeyindawo exhamlisa abahlali bale ndawo ngezoqoqosho ukuba izithembiso zikarhulumente zingafezekiswa. 
Ngokomthombo wombutho okhathalela iintaka, iBirdLife International, la maxhalanga sele ehleli kweli liwa lakuMsikithi into engangeminyaka elikhulu elinamashumi amabini anesithandathu (126) nanjengoko eqikelelwa ukuba aqale ukubonwa kule ndawo ngo1890. 
Kweli liwa lakuMsikithi ke, kulapho la maxhalanga abonakalisa ubunganga futhi izazi zikwathi le yindawo apho azibona ekhuselekile kuyo. Kule ndawo, kukwalapho azalela futhi aqandusele khona. 
Ongumanejala kwisebe lezendalo kwingingqi yaseAmathole uBriant Bhongo Noncembu uthi kunyaka ophelileyo amaxhalanga kule lali ebebalelwa ku-336. Enyukile kulo nyaka nanjengoko eku-421. 
Kwimimandla yeli leMpuma Koloni, amaxhalanga aziwa ngokutya amahashe afileyo. Umzekelo ihashe lifa namhlanje, emva kweentsuku ezimbini abe sele ekhona eyokulitya. 
 Iingcali zithi unobangela woku, kukuba amaxhalanga anesakhono sokuva ivumba nokuba akude. Kuthwa ayakwazi ukuba ivumba nokuba kusesibhakabhakeni, emva koko alandele umkhondo lowo wevumba. 
Amaxhalanga anceda ngokugcina indalo icocekile, kuba atya inyama yezilwanyana ezifileyo. Ngokweengcali, amaxhalanga anencindi (acid) yokunqanda ukuqunjelwa yinyama leyo indala ayityayo. 
Ngokomtsalane nembali yeli liwa lakuMsikithi, iinzululwazi eziphuma kwiiyunivesithi zaseMzantsi Afrika zityelela kule ndawo ukuza kwenza uphando ngala maxhalanga. Maxa wambi abanye abeLungu beza kule ndawo ukuza kuwabuka kuphela la maxhalanga. 
Ngenxa yokubona umthamo weenzululwazi ezityelela le ndawo, abantu bakuMsikithi bagqiba kwelokucela umasipala waseMbhashe ukuba ubacacisele ngokubaluleka kwala maxhalanga. 
Ngenene umasipala waseMbhashe ulisabele ikhwelo labahlali, wazeka mzekweni kwiphulo lehlabathi (International Vulture Awareness Day). Rhoqo ngoMgqibelo wokuqala kweyoMsintsi, ihlabathi liye liqaphele usuku lokufundisa abantu ngokubaluleka nokukokoswa kwamaxhalanga. 
Umasipala waseMbhashe uliqaphele ekuthambekeni kwenyanga ephelileyo olusuku, kumsitho obubanjelwe eSundwana eDutywa. 
Inkxalabo yabathandi bendalo kukuba amaxhalanga, ngokufana twatse neentsikizi, ayaphela ehlabathini. Yiyo le nto abantu befundiswa ukuba mabawakhusele endaweni yokuwahlasela okanye bawatyise ngetyhefu. Ngokomgqaliselo wabathandi bendalo wonyaka ophelileyo, amaxhalanga ziintaka ezifanelwe ukukhuselwa. 
Igosa lezokhenketho kwicandelo lophuhliso lwezoqoqosho eMbhashe uMbeko Sibaca uthi kuninzi okucetywayo ngabasemagunyeni ukuguqula le ndawo inembali yakuMsikithi, ibe yindawo ezakuxhamlisa uluntu lwale ndawo. 
Ngunyaka wesibini lo, umasipala waseMbhashe ubamba umsitho wokufundisa abantu ngokubaluleka kokukokoswa kwamaxhalanga. 
“Umba ophantsi kweengxoxo ngoku, kukuba kubiyelwe iliwa lalamaxhalanga ngocingo ngeenjongo zokuwakhusela, khon’ ukuze kubekho umyezo onakuxhamlisa abantu bale ndawo ngengeniso,” utshilo uSibaca. 
sithandiwe.velaphi@inl.co.za"	not available
entertainment	Phumelela itikiti lokonwaba neMi Casa!	"I’solezwe lesiXhosa liphisa ngetikiti kumntu omnye ofuna uyokonwaba neMi Casa eHemingways eMonti, ngomhla we-29 kuJanuwari 2016.  
Omawukwenze kulula, thumela igama lakho elikwisazisi, nenombolo yakho yomnxeba kwikhasi lethu likafacebook: Ilisolezwe okanye kuTwitter: @ilisolezwe . Akufun’uk’phoswa!"	not available
entertainment	Impolo nomcul’ omnandi Ebubeleni	"USUKU lweNkcubeko, umhla wama24 kweyoMsintsi, lusuku lokubhiyozela ubutyebi bemvelaphi yethu kwaneentlobontlobo zenkcubeko yethu. Le mini ibekelwe bucala kwikhalenda yoMzantsi Afrika ukuze kubhiyozwe  ngemixhentso, ingoma kutyiwa okwesintu. 
IGqeberha nayo ayishiyekanga kule mibhiyozo nanjengoko iMahambehlala Communications iza kube isindleke iAll White Heritage Day Picnic. 
Iimvumi ezithandwayo ezifana noZonke Dikana, uNomfundo Moh,  uNtsika, uBongeziwe Mabandla, noPutuma Tiso ziza kutsholoza eqongeni. 
Abaququzeleli bathi isinxibo solu suku simhlophe qhwa sivangwe sisintu. 
“Injongo kukubhiyozela iNkcubeko ngelixa sidalela iimvumi zethu, oosomashishini abancinane, oonostendi, iigaraji, iindawo zokutyela neehotele amathuba engeniso ngale mini yokugaleleka kweendwendwe zethu,” kutsho uMarc Mahambehlala onguManejala weeNtengiso eMahambehlala Communications. 
Uthi kuza kubakho nokutya kwesintu okuthengiswayo ngale mini kuquka nemarike enezinto zesintu ezenziwe ngesandla, abahlohli beentsimbi, ubucwebe, abayili beempahla zesintu njalo njalo. 
“Le yenye yeekhonsathi ezihlakulela uMnyhadala weEbubeleni ongoDisemba,” kutsho uMahambehlala. 
Ababhexeshi bomsitho nguMafa Bavuma woMhlobo Wenene kwakunye noMmeli Notsh. 
IMahambehlala Communications ibambe ngazibini koogxa bayo abafake isandla kule pikiniki nabaquka iNational Lotteries Commission, iEastern Cape Parks and Tourism Agency kwakunye neNkqubela FM. 
Amatikiti afumaneka eWebtickets, ePick n Pay naseBoxer ngeR295. 
Lo mcimbi uqala ngentsimbi yeshumi elinanye kusasa de ibe ngeyesithandathu emalanga."	not available
sports	IiChilli Boys neMaritzburg United ziya kumjikelo olandelayo	"Ukhuphiswano lweNedbank oluquka amaqela adlala kwiPremier Soccer League, iNational First Division ne-ABC Motsepe League – luqhubele phambili nanamhlanje emalanga. IiChilli Boys zeMpuma Koloni neMaritzburg United ziphakathi kwamaqela aya kumjikelo olandelayo weNedbank Cup emva kokubetha amaqela adlala kwinqanaba elingezantsi – iMotsepe League. IChippa United ibethe iPhiva Young Stars ngo’2-0 kwaKabokweni Stadium emalanga namhlanje kwiphondo laseMpumalanga. Amagowuli weChippa afakwe ngumdlali wasemva u-Ayanda Konqobe nomdlali ofikayo uLinda Mntambo kwisigaba sokuqala somdlalo. 
Umdlalo ububanzimele kakhulu abadlali beChippa United ngenxa yebala elingekho semgangathweni oqhelekileyo kubo nangenxa yobushushu. Amakhwenkwe kaTeboho Moloi kuye kwanyanzeleka ukuba adlalele impumelelo qha ngoba imeko ibingawavumeli ukuba adlale ibhola yawo eqhelekileyo. Umdlalo wePhiva Young Stars ubuncomeka – indlela abaye bazimisela ngayo abadlali bayo iyamangalisa kakhulu nangona kuye kwacaca ukuba badibene nezixhagala ezinamandla ngaphezulu kwabo. UBrighton Mhlongo unyanzelwe ukuba asebenze ngamandla ekuzeni kuphela komdlalo ngenxa yabadlali bePhiva abebefun’intwibi lapha. 
Komnye umdlalo obunzima eDobsnville Stadium, iMaritzburg United isokoliswe yiSwallows FC – kodwa ekugqibeleni iye yaphumelela ngo’3-1. Kuyiwe kwixesha lokuphumla iyinkwa nenkwa kungekho efuna ukoyiswa. Ngelingeni kwixesha elongezelelweyo, iMaritzburg ide yafumana amagowuli amabini athe ayibeka kumjikelo weNedbank Cup olandelayo. Amanye amaqela asele edlulele phambili aquka AmaZulu abethe uMthatha Bucks phakathi evekini, Ubuntu Cape Town eyothuse iPolokwane City, iCape Town City ebethe iBidvest Wits neMamelodi Sundowns ebethe nzima iCape Town All Stars izolo ebusuku."	not available
politics	Usapho luwelwe ngumqa esandleni eCegcuwana	"Usuku lokuphlehlelelwa kweentsuku ezilishumi elinesithandathu (16 days of Activism) zokuthi phantsi ngokuphathwa gadalala kwamanina kunye nabantwana emakhaya lize nethamsanqa kusapho lakwaSukwana eCegcuwana eGcuwa. 
Xeshikweni kuphehlelelwa olu suku yinkulumbuso yephondo uPhumulo Masualle kuCentane kwiholo yedolophu ngoLwesihlanu, olu sapho lufumene izipho kurhulumente wephondo. 
Phakathi kwazo ibiyinto esiwa phantsi kwempumlo, iimpahla zokunxiba zabantwana zesikolo, kwaye urhulumente uthe wangenelela ukuba abantwana benzelwe iziqinisekiso zabo zokuzalwa. 
UFundiswa Nomelikhaya Sukwana (54) ohlala nabazukulwana bakhe abathathu, uthe ungumntu onempilo engekho ntle ngenxa yephika kunye nesifuba ezamqala ngo2010. 
“Andisakwazi nokusebenza ukuze ndikhulise abazakulwana ngenxa yempilo yam, kuba ndandifudula ndingumntu owayemane ebamba imisebenzi yethutyana kodwa ngoku kunzima,” utshilo uSukwana 
Imali ka-Okuhle (11) noZintombi (13) yesibonelelo sikarhulumente luphila ngayo olu sapho laseCegcuwana. 
“Ndiphila ngemali yabazukulwana bam ababini abaswelekelwa ngutata wabo owayengunyana wam. Omnye umzukulwana uSiyavuya (7) imali yakhe yegranti wabaleka nayo umama wakhe ongumntana wam wayokutshona nayo eRhawutini,” uqhube watsho. 
UNomelikhaya Sukwana waswelekelwa ngumyeni wakhe ngo1998 benabantwana abane. 
Abantwana bakhe uthi baseKapa naseRhawutini bakhangela umsebenzi logama intombi yakhe endala ehlala nayo ekhayeni yona, kuba inesigulo sokuxhuzula esayiqala ngo2000 ngoku kunzima nokuba ingasebenza ngenxa yempilo. 
“Intombi yam ka1982 ingumntu oxhuzulayo kwaye kudala ndahamba oogqirha ngethemba lokufumana uncedo kodwa ayikancedakali nangoku,” utshilo uSukwana esehla inyembezi ebusweni. 
Unethemba lokuba ngenye imini urhumelente uyakumbonelela umntana wakhe nokuba kungemali yesibonelelo, njengoko kubonakala mhlophe ukuba sokuze akwazi ukuzisebenzela yena. 
Umphathiswa wesebe lophuhliso lwentlalo yoluntu eMpuma Koloni, uNancy Sihlwayi, uthi luxanduva labo ukuhlangula abo bangathathintweni. 
“Apho sibona kunzima ngokwentlalo kunyanzelekile ukuba singenelele, naku sapho lakwaSukwana senze njalo,” utshilo uSihlwayi. 
Ukwathe azimonwabisi iziganeko zokudlwengulwa kwamanina kunye nokubulawa koluntu eMnquma, nto leyo ebenefuthe ekubeni baphehlele iintsuku ezilushumi elinesithandathu zokuthi phantsi ngokuphathwa gadalala kwamanina kunye nabantwana kwindawo yakuCentane. 
UMphathiswa uSihlwayi uthi basungule nenkqubo yamakhaya okugcina oomakhulu abangenabani ukuze baphile impilo engcono. 
Uyikhalimele kabukhali eyokubethwa kwamanina ngamaqabane wawo, kwaye iziganeko ezinjalo ufuna zingafihlwa kuba alukho uthando olubethisayo. 
Ukwahlabe ikhwelo kootata ekubeni banike amaqabane wabo imali yokondla abantwana, ndaweni yokubaleka nayo. 
USihlwayi ukwathe noko ukhona umahluko kwiziganezo zokubulawa kwabantu abadala kwindawo ezifana naseLusikisiki kunye naseSajonisi kwaye lonto iyabachulumancisa. 
Inkulumbuso yephondo, uPhumulo Masualle uthe uluntu maluhloniphe amalungelo abanye abantu, kwaye abahlali mabalwe ubugebenga kunye nokuhlukunyezwa koomama nabantwana. 
Olu phehlelelo belizinyaswe ngabaphathiswa abaquka, uWeziwe Tikani, uMandla Makupula, Thandiswa Marawu, usodolophu womasipala waseMnquma uThobeka Bikitsha kunye nabahlali."	not available
entertainment	IDOLS 11: Sijonga indlela kaSiphelele	"USiphelele Ngcobo ominyaka ingamashumi amabini anesine ubudala, uphumile kuluhlu lokhuphiswano lwee-Idols SA ngeCawa phambi kokufikelela kwiTop 3. 
Ziindaba ezimbi kakhulu ezi kuye, kodwa zintle kwelinye icala kuba uzixhamlele uhambo olusingise kwelaseLondon kwiveki ephelileyo nokunye okuninzi. 
UNgcobo ushiya uMmatema, uRhema kunye no-Karabo Mogane kolu khuphiswano. 
Le nzalelwane yephondo laKwaZulu-Natal, yakhuthazwa ukungena kwii-Idols SA ngabantu abafana no-Khaya Mthethwa kunye no-L’loyd Cele. 
Eli gatyana latsala iijaji ngenguqulelo yengoma kaZahara ethi ‘Loliwe.’ 
KwiTop 10 yolu khuphiswano, uNgcobo ucule iingoma zoMzantsi Afrika zodwa, nalapho wacula ingoma kaLira ethi Soul In Mind . 
Waphinda wabuya nengoma kaThandiswa Mazwai ethi Nizalwa Ngobani kwiTop 9 . 
Kodwa wakhe wacula ingoma kaLionel Richie eyabuya newonga lee-Oscars ngonyaka ka-1985 ethi Say You, Say Me, kodwa uSomizi Mhlongo wamxelela ukuba “No more English.” 
Wathi uNgcobo asakubuya nengoma kaMpumi ethi Somandla kwiTop 7, uGareth Cliff wakubona oko nje- ngokumfanelayo. 
UNgcobo ucule iingoma ezifana no-Nomvula kaNathi nengoma ye-All 4 One ethi I Can Love You Like That nalapho wafumana ukutyibelwa ngezincomo ngabagwebi. 
KwiTop 5, uNgcobo wakhetha uSo High kaJohn Legend kunye nengoma ye The Soli ethi Inkomo, kodwa wafumana isilumkiso kuRandall Abrahams ukuba “abantu abavoteli iingoma ezikhethiweyo kuphela, kodwa bakhetha nomntu.” 
Uphinde watyibelwa ngabagwebi ngexa ecule uFeel Good kaLira no-Kuma naKum kaRingo kwiTop 4 yokhuphiswano lwee-Idols."	not available
entertainment	IsiXhosa simenze wafanelwa yimbasa	"INCWADI ethi ‘Yapatyalaka Ibhobhile’ ityunjelwe imbasa kumsitho wokuwonga ababhali obizwa SA Literary Awards (SALA). 
Le ncwadi, ebhalwe nguThembelihle “Lihle” Sokapase, ityunjelwe kwibakala elaziwa ngokuba yi-K. Sello Duiker Memorial Literary Award. 
Le mbasa inikwa abakwiminyaka engama40 ukwehla, ababhale inoveli okanye inoveli emfutshane. 
Kweli bakala nguSokapase kuphela ochongwe kulwimi lwesiXhosa. 
“Ukutyunjwa kwam kundivuyise ngendlela engathethekiyo, kangangokuba andikakholwa ncam nangoku. Ingathi ndisephupheni,” kutsho uSokapase ebalisela I’solezwe lesiXhosa. 
Lo mbhali, 30, ucinga ukuba abagwebi batsalwe umdla kuba ibali lakhe elikule ncwadi libalisa ngobomi baselalini. 
“Eyona nto endicinga ukuba itsale abagwebi yimbali endiyibalisayo kwibali lam. Kwaye ndicinga ukuba bayithandile into yokuba ibali libe ngobomi babantu basezilalini. Kwaye ndicinga ukuba mhlawumbi basithandile isigama esichubekileyo endisisebenzisileyo ebalini, nto leyo iphawulwe ngabantu abaninzi abayifundileyo incwadi, ” kutsho uSokapase okhulele eGcuwa naseBhofolo. 
USokapase ubalisa ngokwenzeka kule ncwadi. 
“Ihlwempu lasemaMpingeni liziva liphoxekile xa lingafumani ncedo nankathalo kwisityebi somfundisi ekuthiwa nguPhakamile. 
“UMpinga nowakwakhe, uMaFaku, ngabakhonzi abaphambili ecaweni kaPhakamile. UMaFaku uye ahlaselwe sisifo somhlaza webele kufuneke ukuba aye esibhedlele ukuze atyandwe kukhutshwe umhlaza lowo. Kodwa imali efunekayo esibhedlele ukuze kwenziwe olo tyando ingaphaya kwamandla kaMpinga nowakwakhe. Umkakhe egulela ukufa, uMpinga uye athi chu aye kucela uncedo lwaloo mali ifunekayo kweso sityebi somfundisi singuPhakamile. Kodwa uPhakamile uye athembise ngomthandazo kuphela angakhuphi nesenti emdaka. 
“Emva kokuba ephoxakele kwaPhakamile, uMpinga uye azincame enze into awayengazimiselanga ukuba angaze ayenze ebomini bakhe. Uye athi chu aye kucela uncedo kwisityebi sexhego esidume ngesinyeliso sobuhedeni nokuthwala. Elo xhego nguGawusha. UMpinga uye amkelwe ngobubele nobuntu obumangalisayo kuloo mzi kaGawusha. Ngaphaya koko uye ayifumane loo mali ifunekayo ukuze atyandwe uMaFaku. 
“Emva kokuba utyando lukaMaFaku lube yimpumelelo, uMaFaku noMpinga baye benze isibhambathiso sokuba abayi kuze baphinde balubeke ecaweni kaPhakamile. Ngaphaya koko uMpinga uye abize imbizo kuloo lali yakwaMaguda atsho achazele bonke abantu isizathu sokuba bangabonakali ecaweni. Abantu baye bathi bakuva isizathu sabo nabo babaxhase bathi abayi kuphinda balubeke kuloo cawa. 
“NgeCawa elandela uMgqibelo wembizo uPhakamile nowakwakhe baye bafike ecaweni kukhal’ ibhungane. NgoMvulo iye ipatyalake ibhobhile!” uSokapase udiza okuqhubeka kule ncwadi eluhlobo lwenovela. 
USokapase, okwangumbhali wencwadi ethi ’Uloyiso Lothando’ uqale ukubhala amabali ngethuba engumfundi weInformation Technology eWalter Sisulu University eMonti. 
“EMonti kukwalapho ndiqale khona ukubhala amabali amafutshane, ndibhala ngesiNgesi kuphela ngezo ntsuku. Kodwa namhlanje ndizibhala zonke iindidi zoncwadi (imidlalo, iinoveli, izincoko, amabali amafutshane, nemibongo) ngesiXhosa,” kuqhayisa lo mbhali. 
Kwakhona ukwabalisa ngejelo alivulele ababhali besiXhosa kwi-intanethi, elibizwa ngokuba nguSoluncwadi. 
“USoluncwadi ndizenzele ngokwam ngenxa yokuba ndifuna ukuphuhlisa isiXhosa. Ndisebenzisa ulwazi lwam oluya ndandilufumene eWSU ukuze ndiseke eli qonga,” kubalisa uSokapase. 
“USoluncwadi ngulindixesha woncwadi — literary journal kuni makhumsha. Injongo kaSoluncwadi kukuqaqambisa uncwadi lwesiXhosa gabalala. Ngoko ke uzimisele ukufundisa, ukuvundlisa, nokonwabisa abathandi boncwadi lwesiXhosa jikelele. 
“USoluncwadi upapasha uhlalutyo, udliwanondlebe, izincoko, imibongo, amabali amafutshane kunye neendaba ezimalunga nababhali neencwadi zabo. 
Ngamagama amafutshane, uSoluncwadi liqonga lababhali nabafundi,” kutsho lo mseki weNgqa Phambili Publishing. 
Amanye amagama ababhali besiXhosa aye achongwa kwiSALA aquka elikaMzoli Mavimbela, uMadoda Ndlakuse, uSipho Kekezwa, uXolisa Guzula, uBabalwa Fatyi noEzra Nkohla."	not available
entertainment	UNimrod Nkosi uzibandakanya neSibaya!	"UNIMROD Nkosi uzakudlala indawo kaAlfred Phakathi kumdlalo kamabonakude iSibaya. Indima kaNkosi kulo mdlalo, izakuqala ukubonakala kwinyanga ezayo.  
Kwingxelo ekhutshwe lijelo uMzansi Magic, uNkosi uzakungena kwindinyana kaAlfred Phakathi ongumnini-teksi.  
“Uzakudlala indima yomnini-teksi nosihlalo wemanyano yeeteksi ezincinane, nophuma kwidolophana yaseBhubesini.  
Ufumanisa ukuba imanyano yakhe neendlela zakhe zihlaselwa lungenelelo lwesithathu, waze uSamson Ndlovu wamnika ukhuseleko. Kodwa msinyane, uzazibhaqa ekwingxokolo yemfazwe phakathi kukaJudas Ngwenya, Samson Ndlovu noMpiyakhe Zungu. 
 UNkosi, nongumbhexeshi wenkqubo ethi Utatakho, ukhe wadlala kumdlalo uThe Wild, Soul City ne-Scandal.  
Abanye bayakumkhumbula njengombhexeshi wenkqubo yakudala kwiSABC 1 – iJam Alley.  
Umvelisi weSibaya uKutlwano Ditsele uzingqinile iindaba zokungena kukaNkosi kwiSibaya esithi, “Okona ndinokuthetha kokokuba uNimrod yinxalenye yeSibaya.  
Yindinyana encinane kwaye, ngenxa yokuba indima ikwazi ukukhula, kunzima ukutsho ukuba indima yakhe izakwandiswa kwisinina.”  
UDitsele uthe uNkosi wenze kakuhle kwinkqubo yokhetho, waze washiya uncumo kubalawuli bomdlalo."	not available
sports	Ibhenela emthethweni iPSL ecatshukiswa yiSafa!	"Kukho ukungevani phakathi kwePSL neSafa kwaye imbambano yala maqumrhu mabini ingaphelela enkundleni yomthetho. Namhlanje iPSL ixelele amajelo endaba okokuba ifuna iingcebiso zomthetho malunga nesivumelelwano senkxaso-mali senkampani ekuthiwa yi-OUTsurance esiphakathi kwayo neSafa. Kwiveki ephelileyo, iSouth African Football Association, ibhengeze isivumelwayo esitsha seminyaka emihlanu ne-OUTsurance. Isivumelwano sala maqumrhu mabini sinika ilungelo i-OUTsurance ilungelo lokujika izikipha zoosompempe bonke ibe yimibala yayo kwimidlalo ye-Absa Premier Soccer League. 
Nakubeni oosompempe bephantsi kolawulo lweSafa ngokupheleleyo – kodwa iPSL ayisiginyanga isigqibo sayo sokusetyenziswa kwemibala ye-OUTsurance. Amalungu wesigqeba esiphezulu esilawula iPSL abambe intlanganiso namhlanje eKempton Park – apho bagqibe kwelokuba le ngxaki inikezwe emagqwetheni. “Isigqeba esilawulayo siwushukuxile umba wesivumelwano seSafa ne-OUTsurance esingoosompempe. Isigqeba sinoluvo oluthi: isivumelwano seSafa ne-OUTsurance sijongela phantsi amalungelo wabaxhasi beNational Soccer League (NSL). Sigqibe kwelokuba sikhangele iingcebiso zomthetho ngalo mba,” itshilo ingxelo ekhutshwe yiPSL. 
Inkampani yakwa-OUTsurance inike inkxaso-mali ekwizigidi ezingamashumi amahlanu erandi (R50-million). Yilo mali eqinisekise okokuba oosompempe banxiba iimpahla ezinemibala eluhlaza napepuli xa bephethe imidlalo yamaqela adlala kwiPSL. Oosompempe baqale ukusebenzisa imibala emitsha kwimidlalo yeveki ephelileyo. Phakathi kwezinye izinto ezithe zaxoxwa ziziphathamandla zePSL ngumba kasihlalo weBlack Leopards, uMnu. David Thidiela, otyholwa ngokugrogrisa usompempe emva kokubethwa kweqela lakhe ngo’1-0 yiBloemfontein Celtic kutshanje. Isigqibo sithe uMnu. Thidiela anqunyanyiswe njengelunguu lesigqeba esilawulayo sePSL kude kube kufumaneka isisombululo."	not available
entertainment	Ntshoo amehlo kwinkqubo kaDJ Tira!	"UMVELISI ophambili womculo ophumelele iimbasa waseThekwini, uMthokozisi Khathi, odume kakhulu ngelika DJ Tira, uzakube eveza elinye icala lenkampani yakhe yoshicilelo lomculo, i-Afrotainment , iimvumi zayo kunye nosapho lwakhe ngokunjalo xa kuqala isizini yokuqala yenkqubo ‘Eza se Afro’. 
Amehlo ababukeli athe ntshoo kwiMzansi Magic ngoLwesine we-14 kuJanuwari 2016, xa kuqala le nkqubo iziqendu zilishumi elinesine. 
Isizini yokuqala ilandela uDJ Tira negqiza lakhe xa bematasa-tasa neziyolo zabo zokonwabisa uluntu ngaphandle nangaphakthi eThekwini. 
Kodwa ayiyoyomculo kuphela, ethetha nephephandaba iThe New Age kutsha nje, uDJ Tira uthi: “Inkqubo le izakujonga ukuba uxanduva lwam lwenkampani yoshicilelo ngokunjalo nokuba ngutata, ndimelana njani nalo,” utshilo. 
Zimbini iimvumi ezigcine i-Afrotainment ivutha kunyaka ka2015, uNaakMusiQ kunye no-Joocy, naba zakukhupha iiprojekthi zabo ezigcweleyo kulo nyaka. 
“Sichulumance kakhulu kukukhutshwa kwemisebenzi yalo nyaka, kodwa ngaphandle koku, iinjongo zam kukufumana italente entsha kwaye ndinikeze ngamathuba kubantwana abaphuma kwiindawo ezihlelelekileyo,” utshilo uDJ Tira."	not available
sports	UKomphela ujonge isizini ezayo	"Umqeqeshi weKaizer Chiefs, uSteve Komphela, ufunge wamunca iintupha ngelithi ukuba iMamelodi Sundownds iyayithatha indebe yePSL kule sizini, iqela lakhe lizakubuya ngamandla kwisizini ezayo.  
Oku uKomphela ukuthethe emva kokuba Amakhosi ekhe phantsi isitya sigcwele kumdlalo obuseLoftus Stadium, apho iSundowns iphumelele ngo’3-1. Nangona iqela likaKomphela liphulukene nawo lo mdlalo, ibililo elifumene igowuli kuqala, kwaye liwulawula umdlalo.  
UPitso Mosimane uthe, akakuthandi ukuzuza impumelelo xa iqela lakhe lidlala nabantu athi ngooBhuti bakhe. “Into esidibanisayo iyakuhlala ikhona kodwa kuninzi okusesichengeni xa umele abalandeli abaninzi njengabeChiefs. Siza- kubuyela ebhodini kwakhona, silungise iimpazamo zethu. Ndinethemba lokuba sakuthi senze ngcono kwilixa elizayo,” utshilo uKomphela. 
 Lo kaKomphela uvumile ukuba iDowns iphumelele, kodwa wathi iqela lakhe libethwe kukungazithembi emva kokuwuqala kakuhle umdlalo."	not available
health	Igadi yokuphozisa ingxinano engqondweni	"Umama wekhaya eligcina abantwana abangamaxhoba oxhatshazo iStep Ahead Early Childhood Development Centre eAmalinda eMonti uNondumiso Mpitimpiti, uthi eyona nto imonwabisayo kwela khaya kukubona abantwana befumana uthando. 
UMpitimpiti ukudize oku ngethuba kuphehlelelwa igadi yeti enjongo zayo ikukuphulula nokuphozisa ingxinano engqondweni kweli khaya ngoLwesibini iphehlelelwa yiClover Mama Afrika kwakunye neMIX Telematics nezigqibe ukuba oku kwenziwe ngosuku apho bekubhiyozelwa usuku lokuzalwa kukaNelson Mandela owaseyasuka ngumongameli loMzantsi Afrika. 
UMpitimpiti uthe waphumelela imali engange-R100 000 kunyaka ophelileyo kumawonga ebebanjelwe eNtshona Koloni kunyaka ophelileyo mawonga lawo ebebizwa ukuba yiCleanliness and Hygiene Awards. Kukhuphiswano olu, bekukhethwa ikhaya elithe laqatsela kucoceko. 
Lo mama uthi kwizinto ezithe zongezelelwa kwikhaya eli nebeziphehlelelwa ngolusuku kuquka igadi yokuphulula ingqondo enezitulo zayo, umatshini wokukhupha umsi ngaphandle kwisitovu xa kubhakwa izonka kwakunye namaqebengwana la athengiswa kwikhaya eli. 
Zonke ezi zinto yimali le wayeyiphumelele kuba esithi awunikwa mali esandleni koko udwelisa izinto ezinqongopheleyo kwindawo yakho kuthengwe zona ngemali oyiphumeleleyo. 
UMpitimpiti uthi wonelisekile ngumsebenzi asele ewenzele uluntu eStep Ahead Early Childhood Development Centre. “Kuzo zonke iingxaki endiye ndidibane nazo, ndiye ndithembele kuNkulunkulu,” utshilo uMpitimpit."	not available
politics	‘Abagqatswa mababe zizicaka zoluntu’	"ABAGQATSWA kunyulo loomasipala mababe zizicaka zoluntu ekuhanjisweni kweenkonzo.  
Lawo ibe ngamazwi kaBhishophu wamaTshetshi uBethlehem Nopece, ngethuba amaqela ezopolitiko eMpuma Koloni ebetyikitya isibhambathiso sokuziphatha ngendlela efanelekileyo kumalungiselelo onyulo.  
Lo msitho ubuzinyaswe ngamaqela ezopolitiko alishumi elinanye, kulawo angamashumi amane anesibini kweli phondo azakuthabatha inxaxheba kolu nyulo elingomhla wesithathu ka-Agasti. Lo msitho ubusingathwe yikomishini yonyulo ezimeleyo i-IEC e-IDZ eMonti. Usekela sihlalo we-IEC uTerry Tselane ubongoze amaqela ezopolitiko ukuba afundise amalungu awo ngokuzimela kweIEC. “Abezopolitiko mabangatyholi i-IEC, badale iintandabuzo ngayo kungekho bungqina obuxhasa ezozityholo,” utshilo okaTselane.  
Ukwathe lekomishini akutshiwo ukuba ayinaziphene, kodwa kukho amanyathelo asemthethweni anokuwalandela xa kukho ukunganeliseki. Ngo-Epreli walo nyaka, inkokeli yeEFF uJulius Malema watyhola i-IEC ngokuba nedolo kunyulo. UMalema waxelela amawaka-waka wabalandeli balo mbutho ukuba unyulo alikho nje phakathi kwe-EFF ne-ANC, kukwakho ne-IEC engumqobo. Noxa kunjalo, lo mbutho kweli phondo uzibophelele kwisibhambathiso esityikitywe ngamanye amaqela.  
Ijaji yenkundla yonyulo uWillem Lotter Wepener ufundele amaqela indlela yokuziphatha, nathe afunga ukuba azakuyithobela. Inkulumbuso yeMpuma Koloni uPhumulo Masualle, nobemele i-ANC kulo msitho uthe, bengulo mbutho banamalungu aqeqeshelwe ukufundisa amanye amalungu alo mbutho emasebeni ngendlela yokuziphatha.  
Ukwathe akazuduba qela limbi,  nangona kungekho qela bazakuliyeka libabethe kunyulo."	not available
politics	Bathi bakruqukile nguZuma	"Nangona umhla ibingowokuxolelana, abantu belizwe loMzantsi Afrika izolo, iqela labantu abathile luqhube umngcelele lumemelela ukuba umongameli Jacob Zuma ashiye esikhundleni sakhe.  
Imibutho eyahlukileyo equka i-Unite Against Corruption ikhokele olu qhankqalazo kwiindawo ezahlukileyo zelizwe, eziquka iPitoli, eKapa naseRhawutini.  
Iingqanga eziquka uZwelinzima Vavi, uBishop Johannes Seoka, unobhala we-Unite Against Corruption uMzizi Cele noTerror Lekota weCope bebekhokele olu qhankqalazo belusuka kwibhulorho iNelson Mandela eRhawutini.  
Umyalezo ophamabili walo mngcelele ibikukumemelela ukuba makashiye esikhundleni sakhe umongameli, kulandela utshintsho alenze ngokususa uNhlanhla Nene njengomphathiswa wesebe lezimali efaka uDavid Van Rooyen. 
Ethetha namajelo eendaba uVavi uthi, umongameli Zuma ubonakalise ngaphandle kwamathandabuzo ukuba akakwazi kukhokela. 
 “Isikhokelo sakhe sibonakalisa ngaphandle kwamathandabuzo ukuba akakwazi kukhokela lo kaZuma, kungoko sisithi makasuke esikhundleni sokongamela ilizwe,” utshilo uVavi.  
Lo kaVavi uthi, banqwenela ukubona isikhokelo sonke sorhulumente weli siphume ngaphandle kwepalamente. Ukanti umbutho we-ANC uthi, awuhambisani nako konke oku, kodwa awulikhanyeli ilungelo labantu lokuqhankqalaza.  
Othethe egameni lombutho we-ANC uZizi Kodwa uthi: “Abantu banelungelo lokuqhankqalaza, kuba umgaqo siseko owakhokelwa ngumbutho we-ANC uyabavumela ukuba bakwenze oko, ngoko ke asinangxaki, kodwa ukusuka kukamongameli kona asikhuxhasi,” utshilo uKodwa."	not available
politics	Indlu esemgangathweni kobekudala elindile	"EMVA kokulinda phantse bonke ubomi bakhe, ekugqibeleni ude wayifumana indlu ugogo uMhamha Mayinje, noneminyaka engamashumi asithoba anesithathu (93) ubudala nongumhlali waseKenton-On-Sea. 
Lo kaMayinje, wacela kweyabantwana ngethuba enikwa indlu ngumphathiswa wohlaliso lolunto eMpuma Koloni, uHelen Sauls-August, nezakhiwe kufutshane nomgaqo uR72. 
Indlu yakwaMayinje, ikwezo zakhiwe kule ndawo yaseKenton-On-Sea kwaye mane amakhaya athe afumana izindlu, kuquka nolu lakwaMayinje nanjengoko ezinye zingekagqitywa. 
UMayinje uvakalise ukuba ebesele elahle ithemba ukuba uyakuze ayifumane indlu, kwaye ebebona ukuba uzakude alandulele eli ehlala ematyotyombeni, kuba ngaphambili kokuba azo kuhlala kule ndawo yalapha eKenton-On-Sea, ubesuka kwelinye ityotyomvbe kwenye yeefama zale ndawo. 
“UThixo ubonile ukuba makandigcine ndide ndifumane le ndlu, noko nokuba ndinokufa ngomso ndakufa ndixolile,” utshilo uMayinje, nalapho aveze ukuba impilo yasematyotyombeni inzima kakhulu, kuba xa kuqala ukuna imvula, endaweni yokuba ulale kuse phandle, uhlala kuse gede kuba amanzi asuka angena endlini kungabikho nalo ndawo yokulala ngenxa yobumanzi. 
“Ndiza kutsho ndilale kakuhle ngoku ndingenaxhala kunye nabazukulwana bam endihlala nabo, utshilo uMayinje. Indlu yolu sapho inamagumbi amabini okulala, indawo yokuphumla, ikhitshi kunye nendlu yangasese,” utshilo uMayinje. 
Nanjengoko zingekagqitywa zonke ukwakhiwa izindlu kule ndawo, azikabinawo umbane nalapho kuvakele ukuba uzakufakwa xa sele zifikelele kwibakala lokugqitywa. 
UMphathiswa wohlaliso loluntu uHelen Sauls-August, uthe uyalucela uluntu ukuba lungabasi ngaphakathi kwezi zindlu kuba ngokwenza njalo luzakuba luyazonakalisa.  
Uqhube wathi ulutsha kufuneka lunyamezele kuba ixesha lalo luyeza, watsho egxininisa ukuba abakwazi ukuqala ngalo kube kukhona abantu abadala abafana noGogo  uMayinje. 
Kusenjalo, uSauls-August uthe isebe lakhe lizakwakha ngokutsha ikhaya labantu abadala iHouse of Happiness nekwindawo yaseNdlovini ePort Alfred. 
 UBoniwe Hendele nongumanejala eHouse of Happiness uthe: “Kudala sinqwenela ukuphuma kule ndawo, nto nje sixakwe apho besinokuya khona kodwa ngoku kuba sizakwakhelwa ikhaya elitsha sonwabe kakhulu.” 
USauls-August uthi ukwakhiwa kwezi zindlu zinzame zesebe zokudibanisa uluntu, futhi lusondezwe kufutshane nemibindi yezixeko nanjengoko ifuna njalo imigqaliselo yesiCwangciso soPhuhliso sikaZwelonke (National Development Plan). 
isibhlao@inl.co.za"	not available
health	Awuqini umnqwazi ngezicwangciso zeCorona eMpuma Koloni	"Urhulumente weMpuma Koloni kufanele ukuba abambe intlanganiso yebhunga ekhawulezileyo ngelizingela isithintelo sobhubhane wentsholongwane iCoronavirus.  
Oku kuthethwe sisithethi sombutho iATM uZama Ntshona emva kwenkomfa noonondaba ebikrwecwe yinkulumbuso yeMpuma Koloni uOscar Mabuyane, usomlomo webhunga lephondo uHelen Sauls-August kwakunye nomphathiswa wezempilo uSindiswa Gomba.  
UNtshona uthi le ntlanganiso kufuneka ivuleleke kumalungu ebhunga kuphela kuba kuba eli bhunga linamalungu angaphantsi kwekhulu. Ukuba akunjalo intlanganiso ingabanjwa ngamagqugula amaqela onke akwazi  ukoleka kwizicwangciso ezidizwe yinkulumbuso, uqhube watsho uNtshona. 
 Uthi into exhalabisa ngamandla kwezizicwangciso zikarhulumente wephondo kukuba azingqalanga ngqo kwimiceli mngeni yeMpuma Koloni. 
 “Sikwiphondo elisebenzisa kakhulu izithuthi zikawonkewonke, andivanga zicwangciso zibhekiselele kukhuseleko lwabantu abasebenzisa ezi zithuthi. Kumazibuko angena kweli phondo umphathiswa wezempilo [uSindiswa Gomba] uthethe ngamagosa ezendlela, amapolisa namajoni, andimvanga esithi kukho oogqirha abazakuhlola abantu,” utshilo uNtshona.  
Ukwathe kukho imimandla ethwaxwa yimbalela, akeva sicwangciso sokwenza ukuba kubekho amanzi okumelana nesiphakamiso sokuhlanjwa kwezandla rhoqo.  
Inkulumbuso yephondo uMabuyane uthi kuya kubanzima kakhulu ukunqanda ukunwena kwesifo sentsholongwane iCoronavirus xa sithe sangena kweli phondo.  
Uthi iMpuma Koloni yenza konke okusemandleni ukunqanda ukunwena kwesi sifo kweli phondo. Ezi nzame ziquka ukuvalwa kwamazibuko angena eMpuma Koloni, ukuvavanywa kwabo bangena kweli phondo, kwaye nezicwangciso zokugcina kude eluntwini abo bafunyenywe nebentsholongwane yeCorona ziyaqhuba.  
Ukuzathi ga ngoku akukabikho mntu ufunyenwe nale tsholongwane kweli phondo, kodwa izibilini ziphezulu. Uvakalise inkxalabo uMabuyane ngelithi eli phondo alikabi nawo umatshini wokuqinisekisa ukuba umntu ungenwe yintsholongwane yesi sifo. 
 “Okwangoku kuzakusithatha amashumi amane anesibhozo eeyure ukufumanisa ukuba lowo uthe wahlolwa unayo kusini na le ntsholongwane,” utshilo uMabuyane.  
UMabuyane uthi useke ibhunga elizakujongana nesi sifo eliquka umphathiswa wezempilo eMpuma Koloni. 
Usomlomo wendlu yowiso-mthetho uSauls-August udize ukunqunyanyiswa kweentetho zohlalo-lwabiwo mali zamasebe karhulumente.  
“Siyayazi ukuba amasebe karhulumente aba neendwendwe kuhlahlo-lwabiwo mali kwaye bubalulekile ubukho boluntu kwindlu yowiso-mthetho,” utshilo uSauls-August.  
Ukwathe isifundo ngobomi bukaRaymond Mhlaba owayeyinkulumbuso yokuqala kweli phondo sizakunqunyanyiswa.  
UGomba uqinisekise ngelithi amaziko ezempilo akulungele ukujongana nabo bafunyenywe ntsholongwane yeCorona.  
Ugxininise kumba woluntu wokuzigcina licocekile nokufumana uvavanyo xa uziva ngathi unezompawu zeCorona.  
UMabuyane ukwathe iphondo lenza iinzame zokwandisa inani lezibhedlele ezizakujongana nabathe bachatshazelwa kwiingingqi zonke.  
Isithethi seDA kweli phondo uNorman Silk uthi lo mbutho usabela ikhwelo lenkokeli yalo uJohn Steenhuisen novakalise inkxaso kwiphulo likaMongameli Ramaphosa.  
Eminye imibutho enamalungu kwibhunga leMpuma Koloni iEFF, iUDM neFreedom Front Plus ayifumanekanga ukuba iphefumle."	not available
entertainment	Umcimbi oza kubeka iSeymour emephini	"PHAYA kufutshane nedolophu yaseBhofolo, kukho ilokishi encinane ebizwa ngokuba yiSeymour. Apha akukho ndawo yolonwabo ngexesha lokuphela konyaka, kwaye nabatsha bale ndawo abanasizathu sibenza baziqhenye ngendawo yabo. 
Ezi zezinye zezinto ezenze uAviwe Gqomfa ahlale phantsi, acinge icebo lokuqala indibano eza kubanjwa nyaka nonyaka kule lokishi, waze wayipha igama lokuba yiSeymour Summer Reunion. 
Encokolela I’solezwe lesiXhosa, uGqomfa, okwayinzalelwane yaseSeymour, uthi kudala enephupha lokwenza isiganeko esiza kuphakamisa indawo yaseSeymour ukuze nolutsha lwale ndawo lukhuthazeke. 
UGqomfa, ofunde eJeanet Mahonga Primary naseThobelani High eSeymour, uthi eli iza kuba lithuba lokuhlangana nabo sele bephumelele ebomini, nababefunda kwezi zikolo zale lokishi ukuze bakhuthaze abanye. 
“Abanye sele bephangela ngelixa abanye ingabanikazi bamashishini. Baza kukhwela eqongeni ukuze sikhuthazane eSeymour,” kuthetha uGqomfa. 
UGqomfa udume njengoMququzeleli weMicimbi yoLonwabo. UkwayiManejala kaBetusile Mcinga kwaye ekwangomnye wabanini benkampani yezolonwabo iNduna Events Management. 
“Abantu abaninzi abayazi ukuba sisuka eSeymour, bacinga sisuka eBhofolo. Abayazi nam ndisuka phi, bahlala besithi ndingowaseMthatha kanti ndingowaseSeymour,” kubalisa uGqomfa. 
ISeymour iphantsi koMasipala iRaymond Mhlaba. 
UGqomfa udize ukuba iSeymour Parliamentary Constituency Office ejongene nophuhliso lolutsha, ithembise ngokuncedisa kwesi siganeko. 
UGqomfa uphinde waxela ukuba imali eza kwenziwa kulo msitho iya kuthi ithengele abantwana abafunda eSeymour iipere zezihlangu zesikolo ezingamashumi amahlanu (50). 
“Ndiyayazi imeko yaseSeymour, nam ndandifunda phaya. Ezi zihlangu zakunceda abantwana xa kuvulwa izikolo ekuqaleni konyaka,” kutsho uGqomfa, ekwabongoza abantu ukuba bafake isandla ukuze bancede iintsapho ezidingayo. 
“Sicelela uncedo iintsapho ezisokolayo. Siza kuncediswa nguCeba weWadi neenkokheli zasekuhlaleni ukolatha loo mizi idinga uncedo. Nokuba luncedo lweepasile zokutya lwamkelekile.” 
Lo mcimbi kulindeleke ubanjwe ngomhla wama24 kweyoMnga eJeanet Mahonga Sports Ground. Eqongeni kulindeleke uBetusile Mcinga, uMaster Dee, T-Man, Ubiza Wethu nabanye. 
Abafuna ukufaka isandla okanye ukuthenga amatikiti bangatsalela uAviwe kwinombolo yomnxeba engu: 0767865514 okanye bambhalele kuFacebook: Aviwe Avee Gqomfa, iemail: aveeconnection@gmail.com"	not available
business	Bavutha ngumsindo oosomashishini	"Oosomashishini abasakhasayo abashishina kwisakhiwo esaziwa ngeTRANSIDO eNgcobo bathi baxolele ukumila ingca emqolo abaphumi tu kwesi sakhiwo bagxothwa kuso.  
Oku kuza emva kokuba befumene incwadi evela kwinkundla kamantyi kule dolophu ibazisa ukuba umasipala ufake isimangalo ngakubo emva kokuba bezithathele ngaphandle kwemvume izitshixo kubasebenzi benkampani eqeshwelwe ukuhlaziya esi sakhiwo. 
Ngokwengxelo kaBantu Songa okuluhlu labamangalelwa nokwalilungu lombutho wabahlali iSANCO uthi ukukhutshwa kwabo kwesi sakhiwo nabaneminyaka besisebenzisa ayamkeleki kwaphela.  
Uhambisa athi “Bangaphaya kwamakhulu amabini abantu abashishina apha, bonke ngamalungu eSANCO yaye abanye baneminyaka belapha, xa kuthiwa mabaphume kuthiwa mababheke phi bazondle ngantoni iintsapho zabo”. Uyavuma ukuba beyiSANCO bazithatha ngesinyanzeliso izitshixo zamagumbi alungiswe agqitywa ngumasipala ngesizathu sokuba babekhutshelwa ngaphandle kungavunywa ukuba bawasebenzise.  
ISANCO igxeka ngelithi akukho thethwano phakathi kwabo nomasipala, babone bephoswa enkundleni. Balikhabela kude ibango elithi esi sakhiwo sesikamasipala bathi banawo amaphepha abazakuwaveza enkundleni angqina ukuba abo bangaphakathi banelungelo. 
Ovela kwikomishoni yamalungelo abantu uNombulelo Taleni uthi aba somashishini banelungelo lokulwa nesi sinyanzeliso sokukhutshwa kule ndawo ngaphandle kokwaziswa ngendlela.  
Uthi ‘’Ndizamile ukudibanisa umasipala naba somashishini kodwa umasipala akavumi, yonke le nto iza- kugwetywa yinkundla”. Usodolophu uLamla Jiyose uthi ukuhlaziywa kweTransido kwenzelwa ukuba abantu baqeshe la magumbi ngeenjongo zoshishino ukuze kukhuliswe uqoqosho lwale dolophu. Ityala lizakuxoxwa ngomhla wama-28 kule nyanga."	not available
health	‘Hamba bhubhane uligqibil’ ilizwe’	"Imvumi yomculo weMaskandi yakuJingqi kuCentane, uZama Tornado Ntenteni, uthi uluntu malungalindeli ide ifike endlwini le ntsholongwane yeKhorona ukuze luyibone ukuba inobungozi kwaye iyabulala. 
UTornado ukuthethe oku emva kokuba ngoLwesihlanu weveki ephelileyo ethe wakhupha ingoma (single) ethi “Ubhubhane” ekhalimela le ntsholongwane. 
UTornado, owaziwa kwiqela Amawele kaMamTshawe, uthi kumchukumise kakhulu ukubona amakhaya evalwa, kubhubha abazali, beshiya abantwana bodwa ngethuba esemakhaya ngeeholide zeKrisimesi. 
“Ayintlanga, ingemnandanga into ebesijongene nayo kulo Disemba emva emakhaya apho bekubhubha abantu, kushiyeka amakhaya evaliwe. Amathemba ayatshabalala nemizi iyavalwa. Yinto eye yandisusa ukuba kulo 2021 ndiza kukhupha ingoma, ndiheshe lo moya walo bhubhane uhlasela ihlabathi,” utshilo uTornado. 
Uthi naye baninzi abantu abasondeleyo kuye abathe babulawa yile ntsholongwane, abanye kubo ngudadobawo wakhe ebebemngcwaba. 
UTornado uthi ufuna ukulumkisa uluntu ukuba maluyiqonde ukuba inobungozi le ntsholongwane. Uthi umntu makangade afune ukuba ifike kuye ekhayeni ukuze abone ngenene iyabulala kuba xa sele ifikile akubi mnandi. 
“Abantu mabalandele imithetho ebekiweyo ngurhulumente, ukuhlanjwa kwezandla, ukuqelelana kwanokungazulazuli. Kungenjalo uhlale endlini ubukele umabonakude, umamele unomathotholo, ucofe nefowuni, ukhangele ulwazi,” uvale ngelo uTornado. 
Le ayikhuphileyo ingoma yeyesithathu. Waziwa kakhulu uTornado ngengoma iMathsanathsana eye yathandwa kakhulu luluntu. 
Ingoma le xa uyifuna ungambhalela kuFacebook ukhangele: Tornado Ibhada Elimaxhaga Ntenteni okanye umtsalele ku: 078 395 6954."	not available
entertainment	U-AKA uzakutsholoza phantsi kwentaba yeZono!	"ABALANDELA umNyhadala wobuGcisa kaZwelonke oseRhini, bazakuzigobh’ amacala bakuva ukuba iKomiti yeeMvumi yalo mNyhadala ithande ukufaka umfutho kuluhlu lwalo nyaka. 
Kuninzi okuchulumancisayo esinokulindela kwiqonga lomculo lalo nyaka. 
 Igama lika-AKA liphakathi kwamagama amakhulu ajongwe ngamehlo abomvu kwisixeko seeNgcwele. 
U-AKA, nowaziwa ngengoma yakhe ethi ‘’Baddest’’ uzakube ephehluzelisa abathandi bomculo wakhe kubusuku obunye. 
Ukanti kweliny’icala, ungalindela iiThe Muffinz kunye nePrime Circle besonwabisa kulo mnyhadala. 
Iintsuku omawuzikhumbule: 
Prime Circle, Guy Butler Theatre, 6 July, ngo-22:00pm 
AKA, Guy Butler Theatre, 8 July, ngo- 22:00pm 
The Muffinz, Guy Theatre, 9 July ngo-22:00pm 
Lo mnyhadala uyaphela ngomhla we-10 kweyeKhala. 
simphiwe.freddie@inl.co.za"	not available
entertainment	Baza kubukela uMqokeleli wasebalini eNgqushwa!	"KULE mpelaveki eNgqushwa kuza kube kudlalwa umdlalo obizwa Ghost of Glenmore. 
Lo mdlalo, wabhalwa yindumasi kwimidlalo yeqonga uXabiso Zweni . 
UZweni, okwangumdlali nomqondisi walo mdlalo, ukunye noAnele Penny okwadlala kwindawo ephambili kuwo. 
UPenny, 40, owaziwa ngendima yakhe kaMqokeleli kwibali loMhlobo Wenene elithi Ithini Na Le Nto?, yinzalelwane yelali yaseWoodlands eNgqushwa – nekulapho iGhost of Glenmore iza kube idlalelwa khona. 
Encokolela I’solezwe lesiXhosa, uPenny, obengawuvali umlomo ngokuza kwenzeka ngalo Mgqibelo elalini yakhe, uthi ufumene ithuba loyokubonisa ngesakhono sakhe phambi kwabantu bakokwabo. 
“Lo mdlalo uziswa eNgqushwa ngenkxaso enikwe abadlali beqonga ngeli xesha linzima lobhubhane oyiCorona ngabakwa-EPACC,” kutsho uPenny. 
“Ndibulela kakhulu kwabakwaECPACC ngendima abayidlalayo kuthi badlali beqonga ngeli xesha libi kangaka. Ngoku nditsho ndafumana ithuba lokuba ndiyokubonisa ngesakhono sam phambi kwabantu endizalelwe, ndakhulela phambi kwabo!” 
Lo mdlalo udlala ixesha elingangeyure kuphela. Amaxabiso yiR30 kuphela ukungena emnyango. 
Ngenxa yemiyalelo nemiqathango yeCorona, uPenny uthi kuza kungena abantu abangamashumi amahlanu kuphela yaye ongenamaski akazokuvunyelwa angene. 
” Ngelishwa abangaphantsi kweminyaka eli13 abakwazi ukungena,” kucacisa uPenny. 
Lo mdlali weqonga, othande ukuxhaphaka kwilali yakhe ukuze aphuhlise italente yabantwana bendawo yakhe, uthi ukhona omnye umcimbi awuphekayo wabantwana oza kuba kule nyanga izayo obizwa ngoMdlungu Odlekayo. 
“Apho ndiphuhlisa khona izakhono zabantwana belali yam kumculo, umxhentso nokulinganisa eqongeni,” kutsho uPenny. 
Lithini ke ibali ngesi Siphorho saseGlenmore? Sakuva eWoodlands eNgqushwa kulo Mgqibelo ngentsimbi yesine emva kwemini."	not available
sports	Amatsatsantsa aqinisekile ngempumelelo ekhaya	"Amatsatsantsa a Pitori abuye entywizisa eLubumbashi emva kokubethwa ngo’2-1 yiTP Mazembe kumdlalo wokuqala wamagqibela kankqoyi weCaf Confederation Cup – kodwa azimisele ukujika amatye abe zizonka kule veki xa edlala umdlalo wesibini la maqela eLucas Moripe Stadium ngentsimbi yesithathu emalanga ngoMgqibelo.  
Izangxa zaseDR Congo azibaphoxanga abalandeli bazo abebegcwalise ibala – kodwa zisenomsebenzi omninzi kumdlalo olandelayo nangona zikwazile ukuphumelela ekhayeni lazo.  
Ukapteni weSuperSport, uDean Furman, nomqeqeshi * -Eric Tinkler, baqinisekile ngempumelelo yeqela labo xa lidlalela ekhaya emva kokuba lifumene igowuli ekuhambeni. 
Umdlalo wokuqala khange ubelula kwiSuperSport nangona izamile kakhulu.  
Abadlali beMazembe bebezimisele ukuyisonga impumelelo yale ndebe kwakumdlalo wokuqala – kodwa igowuli elifakwe yiSuperSport lithetha ukuthi umdlalo usavulelekile kuwo omabini la maqela.  
Iqela loMzantsi Afrika lizakuncedwa kukubuya kwabadlali balo abanamava abafana noReneilwe Letsholonyane noMorgan Gould abangadlalanga eCongo ngenxa yamakhadi.  
Nakube kunjalo, lo ngumdlalo omtsha ozakunyanzelisa iqela likaTinkler ukuba lizimisele kakhulu ukuze libethe iintshatsheli zeConfederation Cup ezikhuselayo.  
UFurman ukhale ngamathuba abangawanikwanga ukuwasebenzisa kumdlalo wokuqala, watsho esithi bazimisele ukwenza ngcono kumdlalo olandelayo. 
“Bekumnandi ukudlala ebaleni eligcweleyo. Sikonwabele ukudlalela kulo, sinethemba lokuba kwakuba nje nasekhaya. Ukubethwa ngo’2-1 asinto embi kangako, asibethwa lula ekhaya. Sifumene igowuli ekuhambeni – xa sidlalela ekhaya izinto ziza kujika,” utshilo uFurman. 
Kumdlalo ogqithileyo, uSipho Mbule, oneminyaka elishumi nethoba, uzenzele udumo ngokuthi afake igowuli elihle ekude. Ngelishwa iSuperSport yenze iimpazamo ezinike iMazembe amandla wokufumana igowuli lesibini emdlalweni.  
“Besizimisele ukuphumelela apha. Ndingatsho ukuba ePitoli bazakuza kuthi bengxamile – kodwa sakube sibalungiselele. 
pedro.mapelo@inl.co.za"	not available
sports	UMzantsi Afrika uncwase ukuyiphinda iBotswana	"Amazwe amabini angomakhelwane aphinda emvakwendlu kwakhona. UStuart Baxter namakhwenkwe wakhe babila besoma enkampini – apho balungiselela umdlalo obalulekileyo ohlakulela itumente yeCHAN ophakathi koMzantsi Afrika nelizwe laseBotswana ngomso eMoruleng Stadium. Lo mdlalo ulandela lowo wokuqala obuseBotswana ephumelele kuwo ngo’2-0 iBafana Bafana kwiveki ephelileyo.UBaxter uncwase impumelelo kulo mdlalo nakulo umdlalo wokuzibekela indawo kwiCHAN – kodwa uvakalise inkxalabo kancinci kuba ecinga ukuba iBotswana ingabuya kakubi kulo mdlalo. Iqela lesizwe loMzantsi Afrika alifane lisokole noko xa lidlala neeZebras, nangomso kulindeleke uMzantsi Afrika uthathe apho uyeke khona kwiveki ephelileyo nangona kungakho ubunzima. 
Umqeqeshi weBafana Bafana uxelele iSafa.net (ikhasi lomnatha) ukuba ulindele iBotswana etshintshileyo emva kokubethwa kwayo kumdlalo ogqithileyo. “kwimidlalo yeCOSAFA sibabethile saphinda sababetha kutshanje. Sikwenze oko ngenxa yokudlala kwethu umdlalo ophucukileyo – lo umdlalo ngeke ubelula. Sizimisele ukudlalisa abanye abadlali kulo mdlalo wangomso ngoba sifuna ukudlala ngendlela enomahluko,” utshilo uBaxter. 
“Ndicinga ukuba kubalulekile ukubaqononondisa abadlali xa iziphumo zingekacaci ngokupheleleyo. Sidlala neqela elinabadlali nomqeqeshi onengqondo ngoba akukho nto abazakulahlekelwa yiyo kulo mdlalo. Utata wayethanda ukundilumkisa ngobungozi bomntu oya edabini kungekho nto ezakumlahlekela,” utshilo uBaxter. 
Nangona iBafana Bafana ingakwazanga ukukhusela indebe yeCOSAFA ebidlalela apha eMzantsi Afrika kwinyanga ephelileyo – kodwa inqwaba yabadlali abasafufuzayo bafumene ithuba lokudlala namava kwinqanaba lamazwe ngamazwe. UBaxter usasebenzisa inxalenye yabo badlali kuba eneenjongo zokwakha iqela lesizwe elizakuthi lidlale kwiitumente ezinkulu kwihlabathi."	not available
health	Ubhubhe emva kokugqabhuka umthungo	"Azivumi kuphela iziganeko zokubhubha kwabantu beli ezandleni zamagosa karhulumente okanye ngenxa yobuqhitala kuwo. UNosikholiwe Tilayi (27) wakuQumbu ubhubhe ngomhla wamashumi amabini kule nyanga emva kokuba ebelekiswe ngoqhaqha ekukrokrelwa ukuba aluhambanga kakuhle kwisibhedlele iMalizo Mpehle kuTsolo.  
Emva kokufumana amawele ngoqhaqho le nkosikazi ityelele isebe lezekhaya esiya kubhalisa abantwana ukuze bafumane isiqinisekiso sokuzalwa. UMncedisi Tilayi olilungu losapho ukhathazekileyo ngokushiywa ngenxa yoku. ”Ndimthathe ngemoto ndamsa kwisebe lezekhaya, ndifowunelwe  kwimizuzu elishumi kusithwa akaphilanga, ndabuyele esibhedlele, ndifike umthungo usopha uphuma nobofu, sambalekisela ekliniki wagqithiselwa kwisibhedlele iNelson Mandela eMthatha,”ucacise watsho uTilayi. Ngenxa yokonganyelwa kukuvuza komthungo ubhubhele kwisibhedlele iNelson Mandela eMthatha. ”Okusothusayo ngoku kukuba ingxelo kagqirha engokubhubha kwakhe ithetha enye into, abathethi ngogqabhuka komthungo,”uthethe watsho uTilayi.Ingxelo kagqirha ithi kubonwa imbambo ezophukileyo ezingunobangela wokubhubha kwale nkosikazi. 
 UMncedisi Tilayi uthi bafuna inyani kumagosa karhulumente ngoyena nobangela wokubhubha kukaNosikholiwe. ”Ebengekagqibi nentsuku ezintlanu ephumile esibhedlele, kukugqabhuka komthungo okubangele ukuba abalekiselwe esibhedlele, ubuvuza uqhaqhekile mabathethe inyani,”uthethe watsho uTilayi. Umphathi wesibhedlele uMalizo Mpehle uNolubabalo Karauhije akavumanga ukuthetha ngalo mcimbi esithi ngundlunkulu wesebe lezempilo kuphela onokwenza ilizwi. Ukusetyenziswa kwamagosa anje ngogqirha abangenawo amava okwenza imisebenzi enje ngoqhaqho kuba ngunobangela wokulityalwa kwezixhobo okanye ukungasetyenzwa ngendlela kwabaguli. ”Sikhangela amacebo asemthethweni ukuze sibone ukuba sizakwenza ntoni ngenxa yesisiganeko,”utshilo uTilayi. 
 Othethe egameni lesebe lezempilo eMpuma Koloni uSizwe Kupelo uthi okwa ngoku akukho nto ingako abanokuyenza. ”Asikwazi kunika mpendulo okwa ngoku, kufuneka sifumane inkcukacha ezithe vetshe ngesisiganeko,”utshilo uKupelo.Ukanti isithethi sesebe lezekhaya eMzantsi Afrika uDavid Hlabane uthi badanile sesi siganeko. ”Sihlala sikhuthaza ukuba abantu bangemi emigceni bengaphilanga,mabazixele kumagosa xa befika ezikweni bengaphilanga ukuze bancedwe kuqala kunabanye abantu,”uthethe watsho uHlabane. Ingxelo zokugqibela zelikhaya zithi elinye lamawele ubhubhile ngoLwesibini lilandela unina,linye iwele elisaphilayo.UNosikholiwe Tilayi uzakungcwatywa nelinye lamawele ekhayeli lakhe kuQumbu kule mpelaveki."	not available
sports	Amathol’amnyama amkela AmaZulu	"Abathandi bebhola ekhatywayo bazakufumana umdlalo okumgangatho ophezulu kule mpelaveki xa uMthatha Bucks usamkela AmaZulu kumdlalo weNational First Division ngentsimbi yesithathu emalanga ngoMgqibelo eMthatha Stadium.  
Amathol’amnyama athe ngcu phezulu kuluhlu lwamaqela akwiNFD kwaye azimisele ukuqhubela phambili nokuqokelela amanqaku emva kokuphumelela imidlalo emibini ngokulandelelana. Isiqalo esihle seli qela laseMthatha siyinkuthazo enkulu kubadlali nakubo bonke abalandeli emva kokusinda ezembeni kwisizini ephelileyo.  Nangoba iqela liqhuba kakuhle – kodwa umqeqeshi, uVelile Dyaloyi, usazimisela ukwenza ngcono ukuze aphephe okwenzeka kwisizini ephelileyo. AmaZulu eza apha enfuna impumelelo – nto leyo ithetha ukuthi lo mdlalo uzakunika umdlalo kakhulu."	not available
entertainment	IiSATMA zibhengeza abafanelwe yimbasa	"Abakwezolonwabo eMpuma Koloni abaquka iimvumi nabasasazi kumculo wesintu baza kuzazi kule mpelaveki ukuba ingaba  amagama abo aphakathi kwabatyunjwa beeSATMA kusinina. 
Ithuba lokuzityumbela ukuzuza imbasa kuMawonga oMculo weSintu (SATMAs) livalwe ngomhla we22 kweyeKhala 2022. 
Kulo nyaka iiSATMA ziza kubamba umsitho weshumi elinesixhenxe wokuwonga abo baveleleyo ekugcineni inkcubeko nomculo wesintu. 
Abaququzeleli bathi iiSATMA zifumene inani elivisayo leemvumi namaqela angenela ukufumana imbasa. 
“Iimvumi namaqela kweli thuba bezikwazi ukuzifunxela (download) ifomu yamangenelo kumnatha weeSatma kwaye zithumele amaxwebhu okungenela nge-email. Oku kuquka ukufaka amangenelo ngeWhatsApp,” kutsho uKeletso Dlamini weSATMA. 
UDlamini uthi baziqhwabela izandla beziSATMA ngokwenza oku nanjengoko kwenze ukungenela kwaba lula. 
“Kumacandelo angama27, iiSATMA zifumene ngaphezu kwama4500 amangenelo kumacandelo ohlukileyo,” kutsho uDlamini. 
Abatyunjiweyo baza kubhengezwa kumsitho oza kubanjelwa eMalahleni eMpumalanga ngoMgqibelo we30 kweyeKhala. 
Eqongeni kuza kutshila uMduduzi Ntuli oliqhula nokwangumbhexeshitheko wosuku, imvumikazi uNomfundo Moh, uKarabo Mogane wodumo lwee-Idols noMukosi. 
Amaqela omxhentso aquka amaSwati, amaVenda, abeTswana  neMarimba – aza kube etshila eqongeni."	not available
entertainment	Isolezwe Gig GuideAgent Lungaz	"Lwesihlanu, eyeSilimela 03  
*  Wise Guys (Vincent) >>> Guest Dj Pandora  
Djs: Lady Vee  Pandora  Pablo Da don  Charlie Deepstar  Furaz.  
*   Ex Africa Music & Wine Lounge 
Djs: Prince Lloyd  Pandora..  
*   Fanas’ Pub, Quigney  
Djs: Lynch (Thandiwe) Nko  Sly  Max  S-Tee..  
*   Black Spade Entertainment Lounge  
Djs: Anga Azz  StixxLiquidSoul..  
*   Kwa Jeff Place N,U 3  (Mdantsane)  
Djs: Khanyisa  Onke  Dumsa  Sbee  Lentor.. 
*   Yolo Lounge (Queenstown)  
Djs: Christos (Katsaitis Music, JHB) Masta J  Massive  Evans  Funksta  98%..  
Mgqibelo, eyeSilimela 04  
*   Kwa Jeff Place N,U 3 (Mdantsane)  
Djs: Cooper  MisserHouseFanatic  Lentor  Onke  Sbham  Lentor  Dumza  Khanyisa…  
*  Pulse Night Club  
Djs: Euphonic (5fm) MasterJam  Luke m. 
*   Ex Africa Music & Wine  
Djs: Charlie Deepster & Cooley S..  
*   Fanas Group (Quigney)  
Djs:  EeH (DBN) Matsawu  Mjazz  Ligwa   Mila  Kwaal  Campus Soul  Kitso Mario..  
*   Blackspade Entertainment Lounge.  
Djs: Si Mbo  Athi  Young Reezy.. 
*   GoodTimes (Old sikiza) 
Djs: Junior & Volcano (DBN) Athie  Totman  HaywenaEyes  Nature..  
*   Berlin Hotel >>>> Mega Grooves  
Djs: King Flava  Hippo  Lwando  Navigator  ChinzoHeads  Ntsane.  
*   Vux wine & Dine (Zwelitsha)  
Djs: Sbuda  Zenzo…  
*   E Shop (Sweetwaters)  
Djs: Lady Mpumie  Teeba  Kweila Loizor  Makesh  Sim  Malbi..  
*   So What Lounge (Umtata)  
Djs: Pk  Mylo  Tonic  Phoenix.. 
Cawa, eyeSilimela 05  
*  Oh Mi Bistro Lounge >>>> Deep London Sundays…  
Djs: PhloeticSoul.."	not available
health	Usaqaqanjelwa ngumnwe owaqhawulwa ngo1985	"UDumisani Sam (61) ongumhlali waseDuncan Village uthi umnwe wakhe oko wawuqaqamba ukusukela ngo1985 kulandela ukusikwa kwisibhedlele iFrere eMonti. 
“Ndonzakala emsebenzini ndaphuma izipho, xa ndifika eFrere bandiqhawula umnwe wam wonke.”  
USam uthi kwanyanzeleka ukuba ayeke ukusebenza ngokuba kwabathatha ixesha ukuba aqhelane nokusebenzisa ingalo enye. 
Uye wacaphula ukuba wayeyiyo nembethimanqindi eyaziwayo ekuhlaleni kwaye wayesele ezenzela igama, kodwa elo phupha laye latshabalala emva kwesi sehlo.  
Uthi uba nexhala qho xa kurhatyela ngokuba kulapho iintlungu ziye ziqiniseke khona.  
“Kudala ndisehla ndisenyuka, bendityanda bendihlaba iinaliti kodwa andide ndincedakale, xa ndisiya kuvavanyo ndiyabaxelela ukuba ndiyaqaqanjelwa kodwa akukhonto bayenzayo,” utshilo uSam. 
Uthi njengomntu ojongene nokunceda usapho lwakhe, uphilela ukubamba amatorho (imisebenzi yethutyana), nalapho kuye kunyanzeleke athabathe ikhefu ngenxa yeentlungu.  
“Imali yendodla ndiqale ukuyixhamhla kunyaka ophelileyo, kodwa ayanelanga ukukhawulelana nazo zonke iindleko zasekhayeni, yiyo le nto ndiye ndikhangele le misebenzi ukuze ndikwazi ukuncedisana nosapho lwam.” 
Isithethi seSebe lezeMpilo uSizwe Kupelo sithi iinkcukacha zaso nasiphina isigulana azichazwa, kodwa iindlela zonyango ziye zingamsebenzeli ngokufanayo wonke umntu amaxesha amaninzi.  
“Oogqirha abayenzi into ngokungeyomfuneko, ngokuqinisekileyo benza okwakufanele bekwenzile,” utshilo uKupelo."	not available
health	Ndinentantabuzo ngephulo lokulwa isifo uGawulayo	"Kwek! Ide yadlula inyanga yolutsha namaphulo ayo neengqungquthela ezahlukeneyo ebezibanjwa mihla yonke; kuxoxwa ngemiceli-mngeni ejamelene nolutsha lweli. Mihla le kumaphephandaba, nakumajelo osasazo kanomathotholo nakumabonakude, zonke iinkqubo bezijolise kwimiba yolutsha.  
Njengesiqhelo, bendingenawo nomncinane umdla kuyo nayiphina into ibithethisa ngolutsha; kuba ndisazi ukuba akukho nto intsha lo nyaka izakuza nayo, izakuba sesezolo. Kubekho ke nesi sibetho sokusoloko kuthelekiswa ulutsha lanamhlanje nolwangomnyaka ka1976. 
Kule nyanga iphelileyo ndifikelele kwisigqibo sokuba mhlawumbi esinye sezizathu esindenza ndingabethelwa nangu doh ngokwenzeka ngenyanga yolutsha kukuba eneneni andiseyiyo le ntanga kujoliswe kuyo kule nyanga.  
Nakuba ngokwasemthethweni iminyaka yam isandivumela ukuba ndixhamle njengomntu omtsha, kodwa mna ndikholelwa kwelokuba ulutsha mayibengabantu abaphakathi kweminyaka eyi-18 ukuyakuthso kweyi-28, hayi kweyi-35. 
Ndibuyele kwinyanga yolutsha nemikhankaso yayo. Kuwo onke amaphulo endiwabone ekhutshwa ezindabeni, kukho eli linye beligundabamlonyeni oko umphathisa wezempilo kuzwelonke wabhengeza ngethuba esenza uhlahlo lwabiwo mali lesebe lakhe, ukuba bazakusungula iphulo elijolise ukuxhobisa amantombazana aphakathi kweminyaka eyi15 ukutsho kweyi- 24, nangawona asemngciphekweni omkhulu wokosuleleka sisifo sikaGawulayo. Umphathiswa wathi bakhethe inyanga yolutsha ukusungula eli phulo. 
Zininzi iigcinga endiye ndanazo ukuva kwam le nto, kodwa ndiye ndathabatha isigqibo sokunganazi nto kuba kakade ayijoliswanga kule ntanga ndiyiyo yonke le nto. Kwakhona, bendingafuni kujongeka njengomntu ohleli nje ugxibha imizamo “emihle” yesebe lezempilo. Umbuzo ke ubusoloko usithi qatha kum ngowokuba eli phulo licetywayo lizakuza nantoni eyohlukileyo kuwo onke amaphulo esakhe sanawo ngaphambili, nawayejolise ekulweni kwale ntsindabadala inye? 
Ukususela ngale mpela veki iphelileyo, ndikhe ndazinika ithuba lokuphengulula umnatha nalapho bendifunda zonke izibhalo ezipapashwe ngeli phulo. Ndiphengulule ndancama, kungekho nalinye inqaku elitsolisa ngendlela eli phulo lizakuphunyezwa ngayo.  
Nditsho nentetho yohlahlo lwabiwo mali ka- mphathiswa khange ibenayo ingcaciso endanezayo, koko ukhankanye imiba emihlanu ekuzakuchankcathwa kuyo kule minyaka mithathu isikelwe eli phulo.  
Le miba kuquka kuyo: ukwehliswa kwezinga eliphezulu lokusuleleka kwamantombazana aselula sisifo sikaGawulayo, nokwandiswa kwamathuba engqesho yala mantombazana, ukuzama ukulwa lo mkhuba mbi wokuthandana kwawo namadoda amadala, oo “sugar daddy” ukutsho. 
Ewe, ndiyayiva yonke le nto, kodwa ndisafuna ukwazi ukuba konke oku kuzakwenziwa njani. Mhlawumbi ingxaki ndim wena; andinamonde. Mhlawumbi ethubeni izakude icace yonke le nto.  
Uyabona ke, ndisengumfundi, omnye wabahlohli ababendifundisa ubuntatheli wayengafuni nokumbona umntu ogwegwelezayo xa ebhala, angade aze emxholweni. Xa sele enomsindo wawuva ngaye sesithi “sukundinika inkomo yonke, ndifuna ubisi qwaba jwi.” 
Elona xhala lam kuyo yonke le nto kukuba asikokokuqala sinyhalwa ngamaphulo akumila kunje ngamaqumrhu anikezeka ngenkxaso mali, yaye onke loo maphulo aphanza ukuzisa inguqu kule minyaka idlulileyo. Ndithe ndakubona ukuba iPEPFAR, neliqumrhu elasekwa ngowayesakuba ngumongameli eMelika, uGeorge W. Bush, nayo ifake isixa kwezabhiliyoni zintathu, ndaziva ndibutyhafa ngakumbi. 
Kaloku ikwayile PEPFAR ndini eyasizisela umkhankaso owawunendumasi ngeminyaka yoo2005, owawusaziwa njenge- ABC, neyayimele *  Abstinence, Be Faithful, Condomise. Wakuvula unomathotholo, umabonakude, amaphephandaba, mzuzwana mzuzwana nje ugagana nemiyalezo yeli phulo. Nditsho naxa uhamba ngeenyawo okanye ngesithuthi sika wonke-wonke, ibhodi nganye odlula kuyo endleleni yayiqulathe le miyalezo. Azi izakuzala nkomoni kweli tyeli."	not available
entertainment	Iyokukhuphisana eTurkey intwazana yaseGqeberha	"UKungawo Mpini oneminyaka esixhenxe oqale ukungenela ukhuphiswano loonobuhle eneminyaka emithandathu kuphela kwiSunday School eBhayi, ubuye nesithsaba sokuba nguMiss Petite South Africa 2021 emela iphondo leMpuma Koloni. 
Ukhuphiswano ibilolukaMiss Junior South Africa nobelubanjelwe ePitoli ngempelaveki. UMpini sele enamabhanti aliqela kukhuphiswano loonobuhle esingabalula ambalwa, elikaMiss Petite Globe SA 2021, Miss Petite SA Eastern Cape kwaye sele esuka nokuba nguMiss Tiny Port Elizabeth kwakunye noMiss Eastern Cape 2021-2022. 
UMpini ukwalindeleke ukuba kunyaka ozayo u2022 ayokumela eli lizwe loMzantsi Afika kwilizwe laseTurkey njengoko ekwafumene nebhanti lokuba nguMiss Petite Globe South Africa 2021. UKungawo kwakunye nomama wakhe uAsanda Mpini bazalelwe kwilali yaseThwecu eTsholomnqa eMonti, nangona nje behlala kwaDwesi eGqeberha. UKungawo wenza uGrade 2 eHappy Home Academy eGqeberha. 
UAsanda uthi akukhange kube lula kolu hambo ngenxa yempangelo kwakunye nesikolo emntwaneni. Uthi ngenxa yomphathi wakhe emsebenzini, oogxa bakhe emsebenzini nabasecaweni kwakunye neMonti kuye kwaba lula ngenxa yenkxaso. UAsanda uthi kumaxesha amaninzi uKungawo umfundise ngokwakhe endlini ezinye zezinto ngenxa yokungabikho kwexesha. Uthi ngaphezu koko nokuba noThixo kwenze kwalula kubo. Uthi akanakuyibalekela eyokuba uKungawo ebenako ukukhwina endleleni kodwa ngenxa yokunikela ithemba kuThixo uye waphinda wabuyisa ukuzithemba kwanokuzithanda kwakhe. 
UAsanda ubulele inkxaso kubantu abathe bavota abe kanti umntwana wakhe uyaphumelela."	not available
health	Abakhubazekileyo abahoyekanga kweli	"Ligxekwe kabukhali isebe lemidlalo, ubugcisa, nenkcubeko eMpuma Koloni ngokunganiki ncedo kumfundi okhubazekileyo wesikolo iSt Patrick’s eQonce, owenza amalungiselelo okuya kudlala kwimidlalo yeqakamba eAustralia.  
Lo mfundi okhubazeke ngokwengqondo udinga imali yetikiti lokuya kule midlalo eAustralia emva kokuphumelela ebetha oogxabakhe kweli loMzantsi Afrika.  
Inqununu yesi sikolo uSithabiso Mhlophe uthi nguqhelekile ukungahoywa kwesi sikolo lisebe lemidlalo nenkcubeko nangona abantwana bezibonakalisa ngokuphumelela.  
“Ngo-2003 umfundi okwakufanele ukuba ayokudlala eScotland akazange aye ngenxa yokudinga imali yokuhamba nexabiso lamatikiti eliphezulu. Omnye wabafundi ebeye eIreland wabuya nendebe apho ephumelele naye asizange sifumane ncedo kwisebe lemidlalo nenkcubeko,” edanile utshilo uMhlophe. 
Uthi uzibhalile incwadi eziya kweli sebe ecela inkxaso yokuhambisa umfundi ekumele ukuba athabathe inxaxheba kwimidlalo yeqakamba eAustralia. 
Umfundi okhubazekileyo uSiphelele Mkolweni (18) kumele ukuba athabathe inxaxheba kwimidlalo yeqakamba yabantwana abakhuba-zekileyo ngenyanga yeThupha kunyaka ozayo.  
U-Olwethu Ngwekazi wesi sikolo uphumelele kumdlalo weBlackball Pool kwinyanga ephelileyo (Dwarha) kukhuphiswano obeluqhutyelwa eIreland ngaphandle kokufumana uncedo lukarhulumente.  
“Sicela uncedo letikiti lomntwana kwakunye nomntu ozakumkhapha ukuya kwisikhululo seenqwelo moya OR Tambo, nendawo yokulala yalo mntu uzakukhapha umntwana,” utshilo uMhlophe.  
Nangona kukho ezingxaki zinokumbangela ukuba angahambi uMkolweni, lo mfundi uxelele I’solezwe ngovuyo analo ngetrhuba lokuya eAustralia.  
“Ndivuya kakhulu kukufumana ithuba lokuba ndiyokumela ilizwe nesikolo sam eAustralia, andizange ndiphume ngaphandle eMzantsi Afrika ngaphambili,”uthethe watsho uMkolweni. 
Inqununu yesikolo ithi babhenela ekusebenziseni imali yesikolo ukunceda abafundi kuba intsapho zabo azifikeleli kule nkcitho.  
“Sancama sasebenzisa imali yesikolo ukunceda lo mfundi uphumelele eIreland, lonto isibetha kakhulu kuba sikhupha imali ebingamiselwanga lo nto isebenze umsebenzi ongengo wayo,” uthethe oko uMhlophe.  
Ukungafumani kwaba bantwana uncedo lokuzimasa lemidlalo kubangela ukuba uhle umdla wabo kwezemidlalo nokuzilolonga.  
Ukanti othethe egameni lesebe lemidlalo nenkcubeko eMpuma Koloni uAndile Nduna khange ade anike mpendulo kwezi zityholo, nangona ebethembise njalo. 
Le nyanga yinyanga ebekelwe bucala ukukhathalela abantwana abakhubazekileyo kuMzantsi Afrika. 
siyabulela.mqikela@inl.co.za"	not available
sports	Kwidabi elikhulu namhlanje, ngubani ozakuphumelela?	"Namhlanje Amakhosi axikixana ne-Orlando Pirates kumdlalo we-Absa Premier Soccer League ongo’15:30 eFNB Stadium. Nangona imidlalo yala maqela angawona alandelwa kakhulu eMzantsi Afrika inamaxesha okubaphoxa abalandeli bawo – kodwa kukho ithemba lezinto ezingcono kweli tyeli. AmaBhaka-bhaka anomqeqeshi omtsha kule sizini, uMilutin ‘Micho’ Sredojevic, okucingeleka okokuba angeza nento entsha kulo mdlalo emva kokuphucula indlela adlala ngayo kule sizini. Yona iKaizer Chiefs iya kulo mdlalo inyathelela phezulu kukuzithemba emva kokubetha iMamelodi Sundowns ngo’2-1 ngoLwesibini wale veki – kodwa uSteve Komphela uthi usakhangela iqhinga lokuqubisana nePirates ngoba umqeqeshi wayo usemtsha. 
“Akululanga ukulungiselela iPirates, ngoku kukho uMicho osemtsha noxa sesiyibonile nje indlela adlala ngayo. IPirates ayidlali ngendlela enye. Kubakho amaxesha idlalise abadlali abahlanu emva, ngamanye amaxesha babe bathathu,” utshilo uKomphela xeshikweni ethetha neentatheli kule veki. 
Lo kaKomphela uyaliqonda nefuthe likasekela mqeqeshi ofana noRhulani Mokwena kwiBucs – obefudula engungqondo-ngqondo kwiMamelodi Sundowns phantsi kwesandla sikaPitso Mosimane.  
“Awukwazi ukubajongela phantsi abantu abakwaziyo ukucinga phaya kwiPirates. La ntwana inguRhulani sebenzisa ingqondo kakhulu – ungayideleli. Zange ndimfundise nto uRhulani, uThixo wamnika italente qha. Nabo beza kwiChiefs bengayazi into elindelekileyo. Yeyabo leyo, kufuneka sijongane nengxaki ebaleni thina qha. Kukho abaqeqeshi abaya edabini besazi okulindelekileyo. Kuphinde kubekho abo bakwaziyo ukusombulula iingxaki ebaleni. Kulo umdlalo kufuneka abantu abazakuthi bakwazi ukuqubisana neengxaki xa zisenzeka ebaleni,” utshilo uKomphela. 
Kule isizini iPirates ibe nesiqalo esingcono xa kuthelekiswa nesizini egqithileyo noxa ingekasibambi ngokupheleleyo isingqi edume ngaso – kodwa umqeqeshi wayo, uMilutin Sredojevic, unethemba lokuba izinto ziza kubangcono ngokuhamba kwemidlalo. Iqela likaMicho liya kulo mdlalo kungekho nto ingako eliqhayisa ngayo emva kokubambana ngo’1-1 nePlatinum Stars ekuqaleni kwale veki. Noxa iPirates ingenaye umdlali ofaka amagowuli ngokufanayo noTendai Ndoro, izakubeka ithemba layo kuThamsanqa Gabuza osaqhuba kakuhle phantsi kukaMicho futhi onomkhwa yokuyonzakalisa iChiefs. Nakubeni ingxaki yeBucs yokungadibani phaya emva ingekathi ncam – kodwa kukho ukuphucuka okubonakalayo. Ezimnyama ziphumelele imidlalo emithathu, zadlala ntanganye kwemine zaze zabethwa komnye kule isizini. Noxa umqeqeshi weSea-Robbers evuma okokuba iqela lakhe alikafiki kwindawo alifuna kuyo – kodwa uyayazi into yokuba iziphumo ezincumisayo anokuzifumana kulo mdlalo zingalifunqula iqela lakhe. 
“Asikafiki kowona mgangatho esiwufunayo. Lo nto iyinkuthazo ngoba ndilala ndisazi ukuba kufuneka sivelise umsebenzi ongcono. Andikwazi ukuqikelela ukuba sakufika nini kwindawo esiyifunayo, lo msebenzi awufani nemnxeba wona uthatha ngokucofa ube sowusebenza. Ukwakha iqela ngumsebenzi othatha ixesha,” utshilo uSredojevic. 
Enye yezinto ezithi zigxobhe imidlalo ephakathi kwala maqela kukuqhotyoshwa kwabadlali kuba kukho uloyiko lokuphulukana nemidlalo. Leyo yeyona nto ethoba umgangatho womdlalo ubalulekileyo kwibhola yelizwe loMzantsi Afrika. UMicho uyakwazi okulindelekileyo ngoba imidlalo efana nale uyiqhelile. “Ukuzothi ga ngoku, ndingatsho ukuba iyandonwabisa indlela abadlala ngayo abadlali. Sinethemba lokuphucuka komsebenzi wethu. Imidlalo emikhulu njengale ifaka uloyiko noxinizelelo kubadlali – kodwa ezo zinto ndifuna zishiyeke kuthi baqeqeshi, hayi kubadlali. Bona ndifuna badlale ngokukhululeka ukuze bakwazi ukusinika konke. Ndiqinisekile sizakuzifumana iziphumo ezincumisayo,” uvale ngalo mazwi uMicho."	not available
politics	Ukhuseleko olubaxiweyo eQunu, oonogada bajike uSodolophu	USodolophu waseOR Tambo uNomakhosazana Meth ujikwe esangweni lakwaNelson Mandela eQunu ngentsasa yangoLwesine, emva kokuba oonogada bemxelele ukuba akekho kuluhlu lwabantu ekufanele bapheleke uMongameli weANC uCyril Ramaphosa kutyelelo lwakhe kweli khaya.	not available
entertainment	Ufuna ukuba ngowokuqala ukuphumelela uMr SA eMpuma Koloni	"ITYENDYANA laseQonce elingenele ukhuphiswano likaMr South Africa  lifuna ukuchukumisa izazela zolutsha lwasezilalini. 
USinethemba Mdunyelwa, 32, uthi ngokungenela uMr SA 2021 ufuna ulutsha luphakame, luphathelele ekufezekiseni amaphupha walo. 
Encokolela I’solezwe lesiXhosa kule veki, uMdunyelwa, ophakathi kweenzwana eziselula ngokweminyaka nezingenele uMr SA 2021, uthi eli lithuba lokuba abo basebatsha baqalise ukusebenza kumaphupha abo. 
Le nzalelwane yaKwaMadliki, eMount Coke, eQonce, ithi kuMr SA iyokuphakamisa isibane sabatsha abasezilalini. 
“Ingakumbi njengokuba ndizalelwe ezilalini ndafunda khona, ndifuna ukubabonisa ukuba oko akuyi kuba ngumqobo ekufezekiseni loo maphupha banawo,” kutsho uMdunyelwa. 
UMdunyelwa, osele ezinze eRhawutini akayomodeli nje kuphela, koko uyaziwa nakwimidlalo ethile kumabonakude. 
Udlale iindinyana kwimidlalo efana neThe Queen, Isibaya nakwi-Omen. 
Wakhe wangenela ukhuphiswano lokucondoba iCollective Model Hunt eNelson Mandela University ngo2018, nalapho waye waphuma kwindawo yesibini. 
Uthi kudala elwazi ukhuphiswano lukaMr South Africa, kodwa ucinga ukuba elona thuba lakhe leli. 
“Ndimele indawo yam yasezilalini, iphondo leMpuma Koloni noMzantsi Afrika uwonke. 
“Ndikwafuna ukuba abatsha bahambele kude kwiintlobo ezininzi zeziyobisi bagxile kumaphupha abo, ” kutsho uMdunyelwa, othi ufuna ukuba nguMr SA wokuqala ozalwa eMpuma Koloni. 
Uthi ukhuphiswano olufana noMr SA alikhangeli buhle kuphela, kodwa likwafuna abo bakwazi ukucinga. 
Imbonakalo yakhe uthi uyigcina ngokuzilolonga yonke imihla, kwaye atye ukutya okusempilweni. 
UMr SA uza kubanjwa xa kuphela lo nyaka. 
Xa ufuna ukuvotela uMdunyelwa, bhala umyalezo othi MRSA56 uthumele kwinombolo engu-40439."	not available
politics	Zikhombene ngeminwe iinkokeli zezopolitiko	"Zikhombene ngeminwe iinkokeli zeANC neCope eNgcamngceni eDebe Nek ngaseQonce ngethuba le mibutho ingavumi kunyamezela xa iCope ibilungiselela ukuqhuba intlanganiso yayo kumabala emidlalo yale ndawo.  
Inkokeli yeANC kwisebe lale ndawo uMonezi Ndyambo uthi abasazi isizathu sokuba iCope ibambe le ndibano kule ndawo.  
“Abanasebe lilapha kule ndawo aba bantu, asiyazi nokuba bazekusixhokonxa na kodwa kuzakuliwa ukuba abasimameli, mabahambe apha ngoku ndithethayo,” enomsindo, utshilo uNdyambo.  
Oku kwenzeke lo gama bekulindeleke ukuba ilungu lepalamente lombutho weCope Mfundisi uLievie Sharpley athethe namalungu ombutho wakhe kula ndawo. 
Oyinkokheli yeCope kule ndawo noququzelele lo mcimbi uBandlakazi Zuma uziphendulele kwezi zityholo evutha umlilo ngumsindo.  
“Asisoze sive ngeANC ukuba masenze ntoni apha kule ndawo nokuba sithuthe abantu ngebhasi nokuba senze ntoni ayifuni bona lo nto, sizakuyiqhuba le ntlanganiso,” uthethe watsho uZuma.  
Lo kaZuma uthi abanakoyikiswa ngumbutho ochithakeleyo ofana neANC, uthi bazakwenza oku kuzo zonke iindawo abafikelela kuzo. 
UMalobola ushiye elo bala ephelekwa ngamalungu ombutho wakhe ambalwa efunga ngelithi akukho ntlanganiso efana naleyo ezakuqhubeka kwela bala.  
“Siyabuya, akukho ntlanganiso yeCope ezakuqhubeka apha, aba bantu beze kulahlekisa abantu bethu ngokubakhombisa izinto ezifileyo ezifana nale Cope yabo,” kutsho uNdyambo. UNdyambo uthi lo mbutho awunamalungu kule ndawo, ngoko bubusela ukuba babonise abantu izinto abangenazo. 
“Asisoze soyikiswe ngumbutho weANC apha, siyazazi ukuba sifuna kwenzeke ntoni embuthweni wethu, sizakuqhuba intlanganiso yethu apha ngaphandle kwengxaki,” utshilo uZuma.  
Umbutho weCope uqokelele abantu abaphuma kwiilali ezingqongileyo ngeenjongo zokuba babeyinxalenye yale ntlanganiso yabo eyenza amalungiselelo olonyulo.  
Kwisithuba seeveki ezimbini ezizayo ilizwe loMzantsi Afrka lizakuba liqhuba ulonyulo loomasipala kuzwelonke."	not available
entertainment	I-Skeem Saam sizilele usana lukaNompumelelo	"EMVA kokubhubha ngesiquphe kukaJama kulo mdlalo, ngoku iSkeem Saam sishiyeke sithiwe wambu lilifu elimnyama. 
 Ngoku akubulewanga mlinganiswa, kodwa ngoku kutshabe umntu wokwenene. ULelo uye wafumana umntwana ngexa esekuvalelo lasentolongweni kwiveki ephelileyo. 
 Oku kubenzinyana kwigqiza leSkeem Saam nanjengoko kunyanzeleke ukuba bajamelane nesithwakumbe esingqonge lo mntwana.  
UBaby Linda Shabalala, nobedlala le ndawana uye wagula waze wasweleka. Oku kuthetha ukuba lo mdlalo kuye kwanyanzeleka ukuba ukhangele olunye usana oluzakudlala le ndima. ULinda uye wenza indima enye kuphela, indima yokuqala ngqa esiyibonileyo yosana lukaLelo.  
Kubonakala ngathi ibisisiphelo sakhe eso. Kuthe kusakuvakala esi sehlo sokusweleka kukaBaby Linda, iSkeem Saam sathabatha uMbalenhle Tabu. Kodwa kukwavakala ukuba sizakuqhubeka simbone uLinda nanjengoko lowo ingumnqweno wabazali bakhe. 
 Sithi akuhlanga lungehliyo kusapho lukaBaby Linda!"	not available
politics	Kumiselwa umasipala wesithili iAmathole	"Umasipala wesithili sase Amathole uzakubamba indibano yawo yokuqala ngomso emva kokuba kuqhutywe ulonyulo lomasipala ekuqaleni kwalenyanga.Ingxelo yesebe lonxibelelwano kulamasipala ithi oku kukumiselwa kwalomasipala ngokusemthethweni ngenjongo zokuba kuqalwe nomsebenzi kamasipala. Ukumiselwa kwalomasipala kuhambelana nesolotyo lomthetho olawula omasipala iMunicipal Structures Act yonyaka ka 1998. 
Umasipala wase Amathole uye kulonyulo lomasipala uqhwalela ngenxa yezityholo ebezilandela usodolophu walomasipala uNomasikizi Khonza obelandelwa zizityholo zobuqhophololo ekunye namagosa athile kumasipala wakhe."	not available
politics	‘Akukho apho siya khona’, kutsho abasebenzi abagxothiweyo	"Abasebenzi bomzimveliso owenza iimpahla zokusebenza (work suits) kwanezo zasesibhedlele iMathomo yaseDimbaza bafunge bamunc’ intupha besithi akukho apho baya khona nangona nje begxothiwe ngumqeshi kulandela uqhankqalazo olungagunyaziswanga. 
 
NgoLwesihlanu, aba basebenzi bebetshisa amavili beheshuza kwindlela u-R63 benyevulela isigqibo somqeshi wabo uKevin Schroeder . 
 
“Saqeshwa nguKevin ngo2006 emva kokuba enikwe inkxasomali ngurhulumente kulandela isicelo sakhe sokuba uza kuqesha abantu baseDimbaza. Impathombi siqale ukuyibona mhla kungena imanyano yabasebenzi, saqala sagxothwa ngaphandle kwezizathu ezibambekayo. 
 
“Eyona nto ibangele ukuba singenele uqhankqalazo kukuba oomanejala bakhuphe abanye abasebenzi bengatsho ukuba bazokuba buyisa nini,” utshilo umsebenzi oncokolele I’solezwe lesiXhosa. 
 
Abasebenzi abagxothiweyo bangaphaya kwamakhulu asixhenxe. 
 
Uluvo lukaSchroeder asikwazanga ukulufumana ngethuba sibhala eli nqaku."	not available
business	Baphi oosomashishini abantsundu?	"Apha kumakhasi onxibelelwano omnatha kukhe kwakho ingxwabangxwaba ngesibhalo sikasomashishini okwanguye nomsasazi kunomathotholo, uTbo Touch (Thabo Molefe).  
UTouch lo uthe imbi into yokuba abantu baxhomekeke kwimirholo nokuqeshwa qha, kufuneka abantu baphakame bahambe bayokuqala amashishini.  
Ugxekwe kanobom ke; abantu besithi ayinguye wonke umntu odalelwe ukushishina kwaye ukuba wonke umntu ngusomashishini uza kusetyenzelwa ngubani? Ngoobani abaza kucoca?  
Ngoobani abaza kwenza umsebenzi wezi nkampani athi abantu mabavuke bazenzele ukuba wonke nje umntu kulindeleke abe nelakhe ishishini?  
Yimibuzo emihle ke, kodwa akuthethi ukuba ilungile. Ingakumbi xa sithetha ngabantu abantsundu. Apha eMzantsi Afrika sisesemva kakhulu kwezoshishino singabantsundu. Izinto ezi sizityayo nezinto esizisebenzisayo sikhe sicinge ukuba inokuba zisuka phi? Asinokwazi ukuzenza ngokwethu?  
Lo mbuzo masiwudibanise nomzekelo wenkampani enkulu elapha eMonti eyenza izikhonkwane, iimpompo nezinye izinto zokungciba imoto.  
Zizinto onokucinga ukuba zincinci ezi, kodwa xa ucinga ngenani leemoto ezenziwa kwilizwe jikelele, kwaye yile nkampani ethumela ezi zinto kwezo ndawo zeemoto, sithetha ngamanani amakhulu.  
Kwiphepha lesithandathu kweli, ibhunga loosomashishini abantsundu eMonti liyabuza ukuba baphi abakuthi abenza oomatrasi nezo zikhonkwane ke?  
Sixakwa nakukwenza isonka esi na nto zakuthi? Iiphedzi zamanina zona ayonto sinokuyenza ngokwethu? IiToilet Paper? Amalophisi? Iibhotile neetoti zeziselo? Kutheni singekho kwezi zinto? Urhulumente unezibonelelo zoosomashishini abafuna ukuyila izinto. Siziyekela bani?  
Ngamathuba la. Ezoshishino ayikokufumana iithenda zokwakha nokusasaza izinto.  
Kufuneka sonyuse iikawusi singene kwicala lokwenza izinto ngoku. Emveni koko siqinisekise ukuba siyaxhasana, akhule loo mashishini."	not available
sports	UMiddendorp ukruqukile ziimpazamo zikaVirgil Vries ezipalini	"Ukubhutyuza kukanozinti weKaizer Chiefs kufikelele kwiqondo lokugqibela. Emva komdlalo izolo, uErnst Middendorp, uvakalise ukukruquka kwakhe ziimpazamo ezenzeka emidlalweni watsho esithi kufuneka kubekho inguqu phambi kweveki ezayo (xa iChiefs idlala nePirates). UMiddendorp ebethetha neentatheli emva kokubethwa kweChiefs edlale ngamathuba ngo’1-0 yiCape Town City, ekungekho nto ingako eyenzileyo ngaphandle kokufaka igowuli, emdlalweni we-Absa Premier Soccer League obuseFNB Stadium. UVirgil Vries ubhutyuze ibhola nayizolo eye yangena emnatheni. Kanti ebengaqali, ekuqaleni kwenyanga woyiswa kukubamba ibhola eyakhatywa kude iChiefs idlala neMamelodi Sundowns. UVries wangena endaweni ka-Itumeleng Khune ongasadlaliyo ngenxa yokonzakala – kodwa kukho imbombo kakhulu ngenxa yendlela engonelisiyo abamba ngayo ezipalini. 
“Ndiyayazi into eyenzekileyo, andisosidenge tu. Kubalulekile ukuba nonozinti owenza umsebenzi ocacileyo xa ungakwazi ukufaka amagowuli. Andizami kukhusela ukwenziwa kweempazamo ngoba azindonwabisanga. Kokwesibini ngoku isenzeka le nto. Kufuneka side sithini?” utshilo uMiddendorp emva komdlalo izolo ebusuku. 
“Kufuneka sibone ukuba senzani kwezi ntsuku zilishumi zilandelayo ukuze sikhangele ukuba ngubani ozakuba ngunozinti kuMgqibelo ozayo. Kulungile ukubakhusela abadlali, yile nto ndiyenzayo. Kodwa kufuneka kwenziwe umsebenzi kakuhle. Indlela ebilula yokuqubisana nala bhola ibikukuyixhimfa ngamanqindi/ngenqindi. Ngeke ndikwazi ukulungiselela lo nto icacile. Ndiyavuma asiwafaki amagowuli phaya phambili – kodwa sinale ngxaki esemva,” utshilo uMiddendorp. 
Abalandeli beChiefs balele bethe khunubembe emva kokubethwa kweqela labo elingakwazanga ukusebenzisa amathuba abaninzi emdlalweni. Lo nto ebekhale ngayo umqeqeshi nangethuba iChiefs idlala neTornado FC emdlalweni weNedbank Cup kwiveki ephelileyo. “Andizami kubulala mntu apha – kodwa nangokuya besidlala neTornado, besiwafumene amathuba amaninzi emdlalweni. Zizinto ekufuneka sijongane ngqo ezi,” utshilo uMiddendorp."	not available
entertainment	#RealTalk- Sizakubona bani kule veki?	REAL TALK: U-Anele Mdoda ngumbhexeshi wenkqubo yencoko kwiSABC 3 – iReal Talk. Sikuphathele onokulindela neendwendwe ezizakuncokola naye ukuqala namhlanje (uMvulo) ukuya ngoLwesihlanu. MVULO 25 kweyeKhala 2016 Isiqendu 3 Umxholo: Italente entsha Iindwendwe: Fifi Cooper, Gigi Lamayne, Zola Nombona, Dominique Gumede, Thato Matabane, Martelle Ludik, Thabile Ngwato no- Aubrey Modiba. U-Anele uchub’ isikhwebu nabemi beli loMzantsi Afrika abancinane, nababonakalisa isakhono sabo kumabakala afana nomculo, umabonakude, ifashoni nakwezemidlalo. Imixholo iquka ukuphumelela iimbasa, ukungena kumaqonga athile abonakala enamadoda ixesha elininzi, ukuqala izinto ezintsha kwakunye noxinzelelo lokuba yimbaleki. LWESIBINI: 26 kweyeKhala 2016 Isiqendu 4: Umxholo: Amakhosikazi ezindabeni. Iindwendwe: Leanne Manas no Mandy Weiner ULeanne Manas weMorning Live kwiSABC undwendwela inkqubo iReal Talk ukuthetha ngobomi bakhe nokwenza udliwano-ndlebe nabantu abadumileyo nabahlala besematheni. UMandy Wiener usibonisa icala lakhe elibuthathaka, ngokunjalo nekhono lakhe njengentatheli engumphandi. LWESITHATHU: 27 kweyeKhala 2016 Isiqendu 5: Umxholo: Baphulaphula bani abantwana? Indwendwe: David Blyth, Mokebe Thulo, Sive Nkukwana, Thato Dithebe no-Katlego Ncala UReal Talk no -Anele uthetha ubuza ngezinto ezithile ezithandwa ngabantwana, babangelwa yintoni bazithande, iinkqubo zikamabonakude abazithandayo. Le nkqubo izakube inegqiza leengcali ezisebenza ngabantwana mihla le, ezifana ne-youth marketer, ingcali yezengqondo, umdidiyeli wenkqubo kamabonakude kwakunye neembuso ze-YO-TV. Ungaphoswa yiReal Talk ngoMvulo ukuya ngoLwesihlanu ngentsimbi yesine emalanga.	not available
politics	Two voters die in other provinces	"A voter has died in the Northern Cape died while waiting to cast his vote at the local government election polls, yesterday morning. Provincial Independent Electoral Commission (IEC) spokesman Elkin Topkin said, the 53 year old voter appeared to have a pre-existing medical condition.  
“The voter collapsed, a few minutes after arriving at the voting station and joining the voting line. Emergency services rushed to assist him.  
A little pandemonium broke out as everyone was curious to see what had happened. He was unfortunately declared dead on the scene by medical staff.”  
Another death was reported at rural KwaZulu Natal, where a woman has died in a voting queue. The incident happened about two hours ago, the IEC’s Mawethu Mosery said at a press briefing at the results centre in Durban just after midday. 
The woman collapsed while waiting to cast her vote at a station in Bulwer, inland of the province. No more details have been released as of yet.  
During the briefing, Mosery also said that in Inanda, a ballot box was found near the road.  
“We have established where it came from and aIthebticated its contents,” Mosery said, “The seal hasn’t been broken.”  
Initial indications are that that the ballot box fell off a vehicle. But police investigating to establish whether its misplacement was deliberate.  
“In the meantime, we have suspended the responsible official & replaces him,” Mosery said.  
The counting of votes began last night, at the voting stations and results started coming in around midnight."	not available
entertainment	Iingoma zikaEmjay Joyi waseSajonisi	"INZALELWANE yaseMajola, eSajonisi, ibhalisa igama layo kumculo weAfro-Pop.  
Iingoma zikaManelisi Joyi, 18, owaziwa njengoEmjay Joyi kwiqonga lomculo, zibalisa ibali ngobomi bakhe nokufuna isitya ebumnyameni. Le mvumi ivule umlomo ngengoma yokuqala eyayikhupha ngo2019 ethi ‘Ezilalini’ – yaze yalandelisa ngethi ‘Mthokozisi Khathi (DJ Tira), eyesithathu yayingoma ebizwa ‘Ntokozo.’ 
 UEmjay ubalisele I’solezwe lesiXhosa ukuba kudala efukuza, ezama ukungena emculweni kodwa kungelula.  
“Ubudlelwane nomculo ndibuqale ngo2017, kodwa ndingenayo indlela yokushicilela umculo,” utshilo.  
Umculo wakhe uwushicilela eDJ X Productions eMthatha. Kulo nyaka, uEmjay ukhuphe ingoma entsha ethi ‘Ukuthwala’ nathi ibalisa ngendlela exineneyo ayihambileyo ukufikelela apho akhoyo ngoku.  
“ Kuba bendibona le ndlela ndiyihambayo imxinwa kwaye kunzima ukuqhubela phambili,” utshilo. Uthi ngale ngoma ufumene udliwanondlebe koonomathotholo nakumaphephandaba. “Le ngoma ndingathi yeyona indivulele amathuba kwiqonga lomculo,” kutsho uEmjay.  
Ebalisa ngokubhala ingoma ngoDJ Tira. Uthi esakhula wayefuna ukufana naye. “Nangona ndikhulele ezilalini kodwa ndazithembisa ngokufikelela apho akhoyo uDJ Tira.” UEmjay unqwenela ukusebenza neSoweto Gospel Choir noRingo Madlingozi kwingoma afuna ukuyikhupha ethi ‘Phambili.’ Ukwathi ufuna ukusebenza noMduduzi Ncube kwakunye noBerita AfroSoul kwicwecwe lakhe aceba ukulikhupha.  
UEmjay uthi icwecwe lakhe lokuqala liza kuphuma ngeyeNkanga kunyaka ozayo. Ucebise ezinye iimvumi ezisakhasayo ngelithi kumnandi ukukhangela isitya ebumnyameni kuba wakusifumana asiphindi sikulahleke.  
Iingoma zakhe zifumaneka kwiivenkile zonxibelelwano lweintanethi.  
simphiwe.freddie@inl.co.za"	not available
sports	UManitz angalahlekelwa ngumsebenzi kwiBulls	"Kulindeleke utshintsho kakhulu eLoftus Versfeld nje- ngokuba ifikelele esiphelweni isizini yeSuper Rugby kumaqela amaninzi oMzantsi Afrika. 
Umqeqeshi weBulls kwiSuper Rugby, uNollis Marais nguye ozakuxhuzula imikhala engena endaweni kaHendre Manitz. 
UMarais bekulindeleke ukuba athathe ikhefu ekuqeqesheni xa iphelile iSuper Rugby, alungiselele unyaka ozayo kodwa akuzokuba njalo. 
Ngenxa yokungadlali kakuhle kweBulls, abaphathi beli qela bathathe isigqibo sokuba uMarais ibenguye ozakuqeqesha eli qela. Akukachazwa ukuba uMarnitz nabancedisi bakhe bazwakwenza de uphele lo nyaka. 
Ingqonyela yeBulls uBarend van Graan ukhethe ukuthi cwaka ngotshintsho elwenzekayo ngoku eLoftus kwaye akukho zimpendulo bazikhuphayo. 
IBulls ibonise ukuphucuka sele izakugqitywa imidlalo yokuza kwiCurrie Cup, kodwa abaphathi beli qela kuye kwacaca ukuba abonelisekanga yindlela eliqhube ngayo eli qela. 
 IBulls khange ikwazi ukuzibonakalisa amandla ayo xa bekudlalwa imidlalo yobukhaya yokulwela ukuza kwiCurrie Cup. Iphele le midlalo eli qela lihleli kwindawo yesixhenxe. Kudala kuvakala amazwi abantu abathile eLoftus nabathi kufike ixesha lokuba uMarais awaqeqeshe ngokwakhe omabini amaqela, eleCurrie Cup neSuper Rugby. 
Kukho inqwaba yabadlali ababalulekileyo abazakuhamba eLoftus ekupheleni konyaka baye kumazwe aphesheya. Kunyanzelekile uMarais anikwe ithuba lokuba ahlale nabadlali abaqhele, phambi kokuqala kwesizini entsha."	not available
politics	Mabuyane: ‘Abantu baseMpuma Koloni bonke baphethe, abanye abafuni kukhokelwa’	"INKULUBAPHATHISWA uOscar Mabuyane uthi umsebenzi owenziwa ngurhulumente wephondo uyanconywa ngabantu abadala ephondweni, kodwa ukwaveze ukuba kukho ukubangelwa “komdintsi netyheneba” komsebenzi wabo ngabantu abakumaqonga onxibelelwano afana noFacebook noTwitter. 
Ebethetha ngentseni yangoLwesine kwinkqubo ebhexeshwa nguSiphiwo Magoda yoMhlobo Wenene FM ethi Umxholo kuMhlobo. 
“EMpuma Koloni yonke into iyathethisa. Abantu baseMpuma Koloni banento yokuthetha. Abantu baseMpuma Koloni bonke baphethe, bonke bakhokele. Abanye zizisalakuphathwa, abanye abafuni kukhokelwa. Lo ukhokeleyo bamdibela izigingqi. Abantu bayonyeliswa nangezinto ezingekhoyo,” utshilo uMabuyane. 
UMabuyane uthi kukho iqela labantu elihlala ligxeka umsebenzi karhulumente wephondo. 
“Ubomi babo kukuhlala begxeka, umntu akananto ayibonayo ebhetele. Ingathi akusetyenzwa, kodwa kube kukho abantu abangalaliyo njengokuba singalalanga ngoku sizama ukuthetha into enye, sibongoza ngelithi indlela yokuyoyisa le ntsholongwane kukuqinisekisa ukuba abantu abaphithizeli. 
“Bendisithi komnye umntu ebendithetha naye, ukuba iMpuma Koloni ibingakhange ivale amalwandle ngesikwimeko embi kakhulu ngoku xa ujonga indlela amanye amaphondo akuyo malunga nokukhula kolosuleleko [lweCovid-19]. 
“Into endomelezayo kuxa ndifika ezilalini kubantu abadala, kuthwe ‘mntwanam niyasebenza, siyayibona le nto niyenzayo, siyabulela’. Ilizwe eli linabantu ngabantu, bakhona abo ungasoze ubancede kodwa abanengxolo enkulu, abathi bayise kumakhasi onxibelelwano igqibe ihlabathi, nyhani nibonakale ninuka umzondo, banibangele umdintsi netyheneba,” utshilo uMabuyane."	not available
politics	Ingxaki yabasebenzi kumasipala iMbizana	"molweni kwiSolezwe 
 Ndicela ukungazitsho igama. Sinengxaki kumasipala eMbizana. Singabasebenzi abangesosigxina ababeqeshwe kweyeDwarha kunyaka ophelileyo, sihlawulwa umvuzo oyi-R85 ngosuku.  
Into ethe yasiphoxa kukuba kuqeshwe amashumi amabini wabasebenzi ngokupheleleyo, nabafike sesisebenza phaya. 
 Lo nto isophule iintliziyo, sicela uncedo. 
                                    – eMbizana"	not available
entertainment	UTau usendleleni ebuyela kwiGenerations	"Umdlali oyindumasi kumdlalo iGenerations-The Legacy, uRapulana Seiphemo uyabuyela kwakhona emsebenzini.  
Eli gqala lomdlali kamabonakude, nelagaxeleka kwingozi emasikizi neyasuba imiphefumlo emithathu ngenyanga yoMdumba, kuthiwa lichacha kuhle. 
 Ngokutsho kompapashi weGenerations uGaaratwe Mokheti, uSeiphemo kulindeleke ukuba abuyele emsebenzini wakhe kwiiveki ezimbini ezizayo. “Unesivumelwano sengqesho nathi. Useyinxenye yosapho. Ingathi akasafiki,” utshilo. “Akakachachi ukufikelela kwinqanaba lika-100%, nanjengoko ezakuqhubekeka ethabatha amachiza akhe emsebenzini.”  
USeiphemo ubanga ngelithi, kubusuku bengozi, waqweqwediswa ngamadoda amabini ambonzeleka emotweni yakhe ngethuba esalindile kwiirobhothi. Kwingxelo yakhe efungelweyo yamapolisa, utyhola ngelithi, la madoda amnyanzelisa ukuba aqhube ukubhekisa kuhola wendlela uN14 osingise eMogale City.  
 USeiphemo ubanga ngelithi wawaxelela la madoda ukuba akasoze awavumele athabathe imoto yakhe, aze ambulale. “URapulana wonyusa umcephe wemoto, waze umtyholwa owayekwisitulo esingasemva wamemeza ngelithi makame, nanjengoko wayeqhuba ngamendu aphezulu, waze (uSeiphemo) wabaxelela ukuba kungcono bafe bonke endaweni yokuthabatha imoto yakhe, baze bambulale,” ifundeka olo hlobo ingxelo yamapolisa.  
“URapulana uthi, baqala ukulwa ngevili lokuqhuba de batshayisana nemoto emhlophe.” USeiphemo, nodlala indawo kaTau Mogale kwiGenerations, ufika kanye emva kweendaba zokulahla kukaConnie Ferguson (uKarabo Moroka-Mogale) oyinkosikazi yakhe kulo mdlalo."	not available
politics	Ukhuselwa ngubani uMkhuseli woLuntu?	"Ininzi ke into eqhubeka pha phezulu kweli laseMzantsi Afrika. Asazi nokuba ngubani oleqa bani, emleqela ntoni, ngenxa kabani. Kodwa ecace gca yona yeyokuba ukhona lo mlo uliwayo. 
 Ewe, iANC yona iqhekekile, abangaphakathi bathi kudala kwaba njeya kodwa ke isisila senkukhu sibonwa mhla ligquthayo. Silapho ngoku. Kuyagqutha. Phakathi naphakathi kuso sonke esi siphithiphithi kukho noMkhuseli woLuntu, uBusisiwe Mkhwebane.  
Endaweni yokuphanda ukuxhatshazwa kwabantsundu kwiinkampani zabo babesakuba ngabacinezeli nokulandelela izikhalazo zoluntu, uqonde ukuba makahambe ayokuqala ngentloko yeli, uCyril Ramaphosa.  
Phofu ke nalapho ebeceliwe ukuba aphande emva kwamarhe obuqhophololo bemali yokugaya iivoti. Kubonakala ngathi umongameli weli uwuphumelele lowo umjikelo, kodwa ke kusafuneka exelele ipalamente ‘inyani’.  
Kwelinye icala kukho noMphathiswa wamaQumrhu kaRhulumente, uPravin Gordhan, othi uMkhuseli woLuntu ngomnye wabantu abahlakulela ukuba uMzantsi Afrika ubanjwe ngobhongwane ngoosomashishini abathile kweli.  
UGordhan ukutsho oku emva kokuba uMkhwebane ebhentsise, kwingxelo yakhe, ukuba uGordhan wayeyinxalenye yokusekwa kwecandelo labacuphi abangekho semthethweni pha kwaSARS ngo2007.  
Eyokuba ke lakhe lakhona eli candelo yenye yolunye nje usuku esaqhubayo nayo. Sibhala nje kukho ingxolo eninzi kumaqonga onxibelelwano ethi uMkhwebane makagxothwe, akafanelanga nokuba ukuluhlu lwabantu ekuthiwa ngamagqwetha kweli.  
Yena uMkhwebane ume kwelokuba wenza umsebenzi wakhe qha. Ayingomadoda nje la ajamelene nawo uMkhwebane; ngabantu abanamandla mpela kweli. Xa kunjalo iye ibe ngubani okhusela uMkhuseli woLuntu?  
Napha kwiNkundla yoMgaqosiseko ifane yaba nguMogoeng Mogoeng yedwa okwicala likaMkhwebane, ezinye iijaji ziyikhaba yonke lo nto. Kwakhona, siyabuza: ngubani okhusela uMkhuseli woLuntu xa kunje?  
Ngoba ngoku ubethwa ngemiqathango yokwenza izinto hayi ngokuba uthetha izinto ezingekhoyo ncam. Sakukhe siyibone le ukuba iya phi."	not available
entertainment	#LargeThanLife: Iindwendwe ezilindelekileyo	LARGER THAN LIFE- Iindwendwe zale veki kwinkqubo kamabonakude uLarger Than Life: MVULO: 25 kweyeKhala 2016 Isiqendu: Seshumi elinesithathu Umdlali kamabonakude uThando Thabethe kunye noNdumiso Lindi. LWESIBINI: 26 kweyeKhala 2016 Isiqendu: Seshumi elinesine Umsasazi kamabonakude no nomathotholo uAnele Mdoda kunye noJason Goliath, umntak’ bo Donovan. LWESITHATHU: 27 kweyeKhala 2016 Isiqendu: Seshumi elinesihlanu Umsasazi nomdlali wemidlalo kamabonakude uAmanda du-Pont kunye nomdidiyeli uJanez Vermeiren. LWESINE: 28 kweyeKhala 2016 Isiqendu Seshumi elinesithandathu Umdlali kamabonakude neqhula uTrevor Gumbi (ozakuthetha ngenkqubo yakhe yeTV iSober Companion) kunye noLoot Love ongumsasazi kamabonakude. MVULO: 1 kweyeThupha 2016 Isiqendu Seshumi elinesixhenxe Umdlali kamabonakude nomsasazi uZuraida Jardine nombhali weencwadi uMelinda Ferguson LWESIBINI: 2 kweyeThupha 2016 Isiqendu Seshumi elinesibhozo Unobuhle nomdlali wemiboniso uJena Dover kunye no-DJ Euphonik LWESITHATHU: 3 kweyeThupha 2016 Isiqendu: Seshumi elinesihlanu Iqhula uRobby Collins kunye nomdlali wemiboniso waseMelika kunye neqhula u-Orlando Jones. LWESINE: 4 kweyeThupha 2016 Isiqendu: Seshumi elinesithandathu ULoyiso Bala nomdlali wemiboniso uCarmel Fisher. I-Larger Than Life idlala kwiSABC 3 ngoMvulo ukuya ngoLwesine ngo-22h00.	not available
sports	IBaroka izenzela igama kwiNedbank Cup	"IPolokwane City ehleli kwindawo yeshumi elinesithathu kwiPremier Soccer League iza kufumana inkuthazo kumdlalo wayo wangoMgqibelo ophelileyo, emva kokubetha iChippa United. 
Eli qela libethe iChippa United ngegowuli elinye eqandeni kumdlalo wePSL. 
Abafana bakaJulo Leal bakwazile ukuzisusa ezembeni elijamelene namaqela ase msileni kwiPSL. NgeCawa iRise and Shine izakube ijamelene nelinye lamaqela asokolisa kakhulu, ingakumbi kukhuphiswano le ndebe, iBaroka FC. IBaroks ihleli kwindawo yokuqala kwiNational First Division, kwaye sele iyinikiwe intshinga yeNFD kule sizini. 
 IBaroka ayingomtshakazi kwiNedbank Cup. Bazenzele igama kolu khuphiswano ngokubetha iKaizer Chiefs neMoroka Swallows kwiminyaka embalwa edlulileyo. Ukuze bazibone bekule ndawo bakuyo baqale ngokubhuqa iChippa United ngamagowuli amathathu kwamabini, kumjikelo wokuqala. Okwesibini iBaroka ishiye uninzi lubambe ongezantsi xa ibetha iGolden Arrows ngamagowuli amabini kwelinye.  
Uxinizelelo olwenzeka kwiNFD mhlawumbi lungayiphazamisa iBaroka. Babethwe okwesithathu ngoMgqibelo kwiNFD xa besothuswa yiVasco Da Gama ngamagowuli amane kwelinye. Amandla abo aleli kwifolosi uThabiso Kutumela. 
 Omnye umdlalo ozakunika umdla kwiNedbank ngumdlalo phakathi kweFree State Stars neBidvest Wits, ngoMgqibelo. IStars ibambe iWits ngeqanda macala kumdlalo weveki ephelileyo, eBidvest Stadium, nto leto ithe yaphazamisa umzamo weWits wokuvala isikhewu phakathi kwayo neMamelodi Sundowns ehleli kwindawo yokuqala kwiPSL."	not available
politics	Iyaphokoka imiyalezo yovelwano emva kokusweleka kukaMfundisi Stofile	"IYAPHOKOKA imiyalezo yovelwano ejoliswe kusapho lakwaStofile emva kokusweleka kwegqala lomzabalazo wenkululeko yeli uMfundisi Makhenkesi Stofile. UStofile usweleke ngentseni yanamhlanje, akukabikho lwazi lithe vetshe ngokusweleka kwakhe.  
Inkulumbuso yeMpuma Koloni uPhumulo Masualle umchaze okaStofile ngelithi, “Obezinikele ekusebenzeleni uluntu, ukususela ngexesha awathi wazibandakanya nomzabalazo wenkululeko eselula.” Nomongameli weli uJacob Zuma, ugxwale emswaneni, emchaza okaStofile njengomntu obezinikele kwinkonzo yoluntu, kungekho luxanduva alijongele phantsi. Emva kokuzibandakanya kwakhe nomzabalazo wenkululeko yeli, kwanokuvunyelwa kwemibutho yopolitiko yabantsundu kweli uStofile ubambe izikhundla eziliqela kumbutho weANC nakwinkonzo yoluntu.  
Wabekwa njengenkulumbuso yephondo leMpuma Koloni ukususela ngonyaka ka1999 ukuya ku2004. Emva koko wayishiya ipolitiki yephondo, wayinxalenye yabathunywa beliphondo beANC ePalamente kazwelonke, nalapho watyunjwa njengomphathiswa wezemidlalo kweli loMzantsi Afrika ukusuela ngo2004 ukuya ku 2010. OkaStofile ube ngunozakuzaku weli kwelase Jamani emva kokushiya isebe lezemidlalo. Ebutsheni balonyaka ubekwe njengentloko yeYunivesithi yaseFort Hare. Nemibutho yezemidlalo kweli equka iSARU ithumele imiyalezo yokugcwala emswaneni, neyovelwano kusapho lwakhe, nakumbutho kaKhongolose emva kokuba ethe walishiya eli."	not available
politics	Ziyaqosheliswa iingxoxo ngowona mvuzo uphantsi kubasebenzi	"AMAQELA abandakanyeka kwiingxoxo ngowona mvuzo uphantsi athi akufutshane kwisisombululo, emva kokungaboni ngasonye. Amaqela abandakanyekayo kwiNEDLAC – aquka urhulumente, iimanyano zabasebenzi, imibutho yasekuhlaleni kwakunye neyezoshishino – atyumbe iingcaphephe nezizakuhlola indlela ezakumiliselwa ngayo imivuzo. Iingxoxo ngowona mvuzo uphantsi ziqale kwiminyaka emibini edlulileyo, kwaye zithathe ixesha phambi kokuba kubekho isivumelwano ngenxa yamagingxigingxi avele ngethuba lezingxoxo. Abamele abasebenzi kwakunye nemibutho yasekuhlaleni bakhe bagrogrisa ngelithi bazakubamba uqhankqalazo ukuba akukho ntshukumo iya phambili kwezingxoxo. Imifela-ndawonye yeemanyano zabasebenzi ebandakanyekayo kwezingxoxo iCOSATU kwakunye neFEDUSA ithe iyakuvuyela ukutyunjwa kweengcaphephe nezizakunika ingxelo equlunqiweyo kwiintsuku ezingamashumi asixhenxe. I-NEDLAC ineqela labaphandi engakhetha kubo, kuquka iiyunivesithi eziliqela kweli kwakunye neminye imibutho ephanda iindlela zokusebenza kweli. Ingxelo ekhutshe yiNEDLAC ihambisa ithi, “Onke amaqela abandakanyekayo ayavumelana ngelithi ukutyunjwa kwezingcaphephe linyathelo eliya phambili, lokuhlola liphonononge iziphumo zokumiliselwa kwalo mvuzo.” Isithethi seCOSATU uSizwe Pamla uthe eli linyathelo eliya phambili nelilangazelelwa yilemanyano. “Bakwazile ukuqhawula amatyathanga phakathi kwabezoshishino nabasebenzi.” Nangona kunjalo iFEDUSA ithi isivumelwano ngowona mvuzo uphantsi yinto enobuzaza nenganeziphumo ezibi kwingqesho. Abezoshishino sebelumkise ngelithi ukusungulwa komvuzo ophantsi kungabeka imisebenzi emininzi emngciphekisweni, kwilizwe esele lithwaxwa yintswela ngeqsho. Noxa kunjalo uphando oluqhutyiweyo ngalo mba aliboni bungqina boko. UDennis George weFEDUSA uthi ukubekwa kwemihlambi eyalanayo kwiingxoxo ngomvuzo ophantsi, ziwasondeze ndawonye la maqela.  
“Into eyinkuthazo kukuba sonke sikhangela isisombululo sokunciphisa intlupheko yoluntu, nokunciphisa umsantsa wokungalingani ngemivuzo. Kodwa kufanele silumke singayibeki phezulu kakhulu imivuzo, kuba oko kungakhokelela ekulahlekeni kwemisebenzi,” utshilo uGeorge. Kuvakala ukuba inani lowona mvuzo libekwa phakathi kweR3 500 yamawaka eerandi ukuya kumawaka amahlanu eerandi (R5 000).  
Xa kuthe kwafikelelwa kwesi sivumelwano, elinyathelo liyakubuyela ePalamente nezakuwisa umthetho ogunyazisa ixesha ongaqala ngalo ukusebenza lo mvuzo."	not available
entertainment	Ndlela-ntle Masebotsana!	"UMasebotsana sele emkile na? Zingqinile iindaba zokumka kukaMasebotsana kumdlalo ka-SABC2 uMuvhango. 
Akukudala, * ’solezwe lesiXhosa lisamkela uLerato Kganyago kulo mdlalo uyintandane kumabonakude, kodwa ngoku kubonakala ngathi sele eqokelele imithwalana yakhe ephuma ngomnyango. 
Lo saziwayo kumabonakude nonomathotholo ushiya abalandeli bakhe benyembezana xa bekubonakala ngoLwesihlanu ukuba uKganyago ngokwenene uyawushiya uMuvhango, kwaye akabuyi. 
UKganyago uthi ukuwufulathela kwakhe lo mdlalo kukuzinika ixesha eloneleyo losapho lwakhe nezinye izinto. Akukabikho zwi lokuba le nzwakazi iyakubuya kwakho ngenye imini kulo mdlalo kwisini na. 
Ukanti bekusandul’ukuvela iingxelo zokuba uKganyago lo, ekunye noPearl Thusi bazokungena ezihlangwini zikaBonang Matheba njengabasasazi benkqubo entsha kamabonakude wamazwe. 
UKganyago ususe uQueen B njengomsasazi omtsha wenkqubo ethi “Moments South Africa”, neyinxenye yenkqubo yencoko yaseNigeria ethi “Moments with Mo.” 
Le nkqubo iza kuboniswa kumabonakude i-Ebony Life TV jikelele kumazwe akwilizwekazi le-Afrika afana neNigeria, iGhana kunye neKenya."	not available
sports	Iintshatsheli zaseTsomo zinqwenela ukuya kwiSasol League!	"Kunzima ukwakha iqela lebhola ekhatywayo lamanenekazi. Kunzima ngakumbi xa ulakha ezilalini ngoba kunqabe kwa iindawo zokudlalela futhi kube nzima nokufumana abadlali ngenxa yemo yentlalo yale mihla. Amanenekazi afana noNomakhwezi Dlali atyhala ngesifuba enethemba lokuguquka kwezinto ngenye imini. Nangona iTsomo iyidolophi encinci ingenawo namabala asemgangathweni – kodwa ityebile kwezemidlalo kakhulu. Umdla wabantu abatsha emidlalweni entlobontlobo iyamangalisa. Kwiveki ephelileyo, ulutsha belubuthelene kwindawo ekuthiwa yiTsomo Mission – apho bekubanjelwe khona itumente yamanenekazi adlala ibhola ekhatywayo. Amaqela athathe inxaxheba ngala: yiKhwezi Ladies, iVutha Ladies, iFuture Stars nePioneer Ladies. 
Emidlalweni yokuqala, iKhwezi FC ibethe iVutha FC kumapenela ngo’3-1 emva kokubambana ngo’1-1 emdlalweni. Yona iFuture Stars ivuthulule iPioneer ngo’6-0 emdlalweni wesibini. Emdlalweni wokutshayelela owokugqibela, iVutha FC ibethe iPioneer ngo’1-0. Kungene oompondozihlanjiwe kowokusonga usuku olubalulekileyo ngumdlalo omhle obuphakathi kweKhwezi FC neFuture Stars. Emva kokuswantsulisana emdlalweni wokugqibela weTsomo Ladies Tournament, iKhwezi iphakamise indebe emva kokubetha iFuture Stars ngo’3-1. Amagowuli ephumelele ngawo iKhwezi afakwe nguBoni Thandikazi noSimi Mhlali. Ibikokwesibini iKhwezi ithatha indebe kwitumente yaseTsomo edinga inkxaso koosomashishini. 
Ethetha neli phephandaba, uNomakhwezi Dlali, uvakalise uchulumanco olukhulu – kodwa wayiveza indlela ekunzima ngayo kubo manenekazi anomdla ebholeni ekhatywayo. “Ngaphandle kokusokola ukuqokelela abadlali nokuswela kwabo izihlangu zokudlala, ndingatsho ndithi ndonwabile. Iqela lam liyathembisa noko. Kokwesibini siphumelela indebe yale tumente futhi ndingatsho ukuba ikamva labadlali bam liqaqambile. Impumelelo iza kubakhuthaza abadlali ngoba eyona nto esiyifunayo kukuba badlale kwiSasol League. Okwangoku badlala kwiChris Hani District nangona iinengxaki zayo,” utshilo uDlali oqeqesha iKhwezi FC."	not available
health	Zikwimeko embi iintsana ezitye iipilisi	"Ngabantwana abathathu abaphakathi kweminyaka emibini ukuya kwemihlanu bezelwe abakwimeko emaxhongo esibhedlele emva kokuba betye iipilisi ezingaziwayo ukuba zezantoni KwaMashu kumazantsi eTheku.  
Othethela abezohlangulo KwaZulu Natal uRobert McKenzie uthi baqale ngokuzinyanga ezi ntsana ngoncedo lokuqala kwindawo leyo yexhwayelo, phambi kokubasa esibhedlele. 
UMcKenzie ulumkise abazali ekwababongoza ukuba amayeza neepilisi mayingabizozinto ezisekuhleni ebantwaneni kuba zinobungozi.  
Uthi, abazali mababafundise abantwana ngobungozi bokutya ipilisi."	not available
sports	UVergil Vries uncede Amakhosi emdlalweni weTelkom Knockom	"Amakhosi adlulela kumjikelo olandelayo weTelkom Knockout emva kokubetha iBlack Leopards ngo’4-2 kumapenela kumdlalo ophele ngo’1-1 otsale imizuzu engaphaya kwamashumi alithoba emizuzu eFNB Stadium ngale njikalanga yanamahlanje. Unozinti weKaizer Chiefs, uVergil Vries uzibonakalisile ukuba kungathenjelelwa kuye xeshikweni evala amapenela amabini weLeopards. Umqeqeshi weChiefs, uGiovanni Solinas, ukhethe ukuqala umdlalo ngabadlali abafana nooVeries, uErick Mathoho, uHendrick Ekstein noPhilani Zulu. Abadlali abaliqela bonzakele – kodwa abanye babekelwe umdlalo omkhulu kwiveki ezayo. Emva kokudlala umdlalo ophucukileyo kwisiqingatha sokuqala – iBlack Leopards ayikwazanga ukusebenzisa amathuba ewafumeneyo ukuze isonge umdlalo iChiefs ibhidekile. Abuyile kekambe Amakhosi kwisigaba sesibini futhi ukudlala kwawo kakuhle kuye kwabonakala ngegowuli elifakwe ngu-Ekstein. 
Isiqingatha sokuqala siphele iBlack Leopards inkqenkqeza phambili ngegowuli elinye elifakwe nguPhathutshedzo Nange kumzuzu wamashumi amathathu anesithathu. Umdlalo uqale ngezinga eliphezulu. Kwakumzuzu wokuqala, uMwape Musonda ufumene ibhola ephakathi kwabadlali basemva beChiefs – kodwa kuye kwanceda uVergil Vries uye waphuma epalini wayoxutha ezinyaweni ibhola. Amakhosi ngawo abenebhola emdlalweni – kodwa yiLeopards ebisenza into ecacileyo ngebhola xa iphethwe ngabadlali bayo. UBernard Parker ugobe ibhola entle esenxele; khange kubekho mntu wokubeka emnatheni lo bhola. UHendrick Ekstein ukhethe ukuziyela endaweni yokunikela ugxa wakhe – ithuba lokubhalisa ebhodini liphelele emoyeni. Isicwangciso seBlack Leopards sokufumana igowuli kuqala sisebenzile – kodwa umsebenzi wayo wenziwe lula ngabadlali beChiefs abadlale into engacacanga. 
Amakhosi abuye enyuse iikawusi emva kwexesha lokuphumla. Abadlali baquqe bebuyelela kumhlaba weBlack Leopards – kodwa iinzame zikaParker noBoyseen aziphumelelanga kwimizuzu yokuqala kwisigab sesibini somdlalo. Kumzuzu wamashumi amathandathu iChiefs ibuwulawula ngokupheleleyo umdlalo; qha ingxaki ebenayo kukungakwazi ukugqobhoza udonga leLeopards emva. Kumzuzu wamashumi amathandathu anesibini, uHendrick Ekstein ufake igowuli lokulinganisa. Igowuli lize emva kokuba uGiovanni Solinas ekhuphe  uGustavo Paez noPhilani Zulu. Iindawo zabo zithathwe nguRyan Moon noKabelo Mahlasela. UJoel Masutha ufake iTumelo Kutlang endawo kaJoseph Mhlongo. Ibhola ebintle ikhatywe nguMusonda ibethwe ngenqindi nguVries emva komdlalo omhle weLeopards. Kuyiwe kwixesha elongezelelweyo emva kokuba kuphele amashumi alithoba emizuzu kungeko qela eliphumeleleyo. 
Kaizer Chiefs: Vries, Mphahlele, Mathoho, Booysen, Walusimbi, Ekstein, Katsande, Ntshangase, Zulu, Parker, Páez. 
Amalalela: Khune, Cardoso, Ntiya-Ntiya, Maluleka, Jayiya, Moon, Mahlasela. 
Black Leopards: K. Ndlovu, Munyai, Zulu, Munganga, Katjiukua, Nange, Mhlongo, Nene, Musonda, Kapinga, Hlongwane. 
Amalalela: Muleka, Ndou, T. Ndlovu, Khutlang, Mokoena, Tshepe, Mahangwahaya."	not available
entertainment	#NAF: Intlungu ngokuxhatshazwa kwabantwana	"UMBONISO weqonga ovangwe sisiqhazolo kodwa ube ubeka elubala intlungu yokubiwa kwabantwana eMzantsi Afrika, bethengiswa okanye babulawe, ushiye uninzi luchiphichiphiza kwiHolo leSixeko saseMakhanda. 
Lo mdlalo othi Bhuti is the Beast, uvula amehlo ngokuxhatshazwa kwabantwana kwiindawo esihlala kuzo, benukunezwa ngabo babaziyo nababathembayo. 
Iindaba zendoda egqugqisayo ekuhlaleni ebizwa iBeast zikhawuleza zithi ndi ekuhlaleni. Abazali nabantwana abasexhaleni babiza intlanganiso nosodolophu wesixeko, ekubonakalayo ukuba unkone bubuqhophololo nokunyoluka kwaye nekucaca phandle ukuba akanalo kwaxesha lakuphulaphula isikhalo sabahlali, kwelinye icala ngoongantweni bamapolisa, abefundisi bobuxoki kuquka namagqirha omgunyathi nabashiya kungekho mpendulo nechiza lale nkohlakalo. 
Bakumashumi amahlanu abantwana belokishi yaseWalmer eGqeberha abebemane betshintsha iimpahla kwiziqendu ezininzi zeli bali, bezama ukuzoba umfanekiso nobunkenenkene bemeko yokubiwa kwabantwana. 
Italente yokucula, ukudanisa nokulinganisa kwaba bantwana ishiye wonke ubani eqhwaba izandla. 
Eli bali lingentsomi yemoto eba abantwana libhalwe laze laphononongwa nguXabiso Zweni okhulele kule lokishi yaseWalmer. 
Kunyaka ophelileyo uZweni, ebeze nomdlalo othi So What Sarafina kulo Mnyhadala wezoBugcisa ekwasebenzisa abantwana bakhe beMasifunde Academy. 
IMasifunde iqeqesha abantwana abangaphaya kwama200 eGqeberha kwizakhono ezokuhlekeneyo zobugcisa. 
Emculweni nguSivuyile Scott Msizi, kwezomdaniso nguSibabalwe Ngewu, encediswa nguManoah Sonwabo noBanele Njadayi kwicala lempahla yeqonga."	not available
sports	Ufuna abadlali abaqhelileyo * -Owen Da Gama	"Umqeqeshi weqela lesizwe lebhola ekhatywayo, * -Owen Da Gama, ugxekwe kakhulu izolo ngabantu abaninzi emva kokuvakala kweendaba ezithi ufuna ukusebenzisa ihlokondiba labadlali abadala kakhulu kwimidlalo ye-Olimpiki ezakube iseBrazil ekuthambekeni kwalo nyaka. 
 UMzantsi Afrika uthelekiswe neBrazil, i-Iraq neDenmark kuGroup A kumsitho obungoLwesine weveki ephelileyo. Umdlalo we-Under 23 neBrazil yimpinda yomdlalo wobuhlobo phakathi kwala mazwe mabini emva kwalowo obuhlobo owaphunyelelwa  
yiBrazil ngo’3-1 kutshanje. Nangona engalikhuphanga latsola uDa Gama, kodwa intetho yakhe ithi, uMzantsi Afrika awunalo ithuba lokudlulela kumjikelo olandelayo kwi-Olimpiki. “Ndicinga ukuba nokuba asihambeli phambili kangako, kodwa kufanele sisebenzise abadlali abanamava ukuze bazenzele igama. Ndiqinisekile uxinizelelo lukwiBrazil, kwaye ukuba singaphuncuka kula midlalo kungafakwanga magowuli kuthi singaya phambili.  
Umcelimngeni esijongene nawo sizimisele ukuwusebenzisa ibeliqonga lokusuka italente yabadlali esinabo,” utsho uDa Gama.Iingxelo zithi umqeqeshi weli qela unoluhlu lwamagama abadlali abangaphantsi kwamashumi amabini anesithathu oluquka abadlali abafana noSurprise Moriri, uNhlapo noMpontshane. Okunxakamisa abalandeli kukuba abanye babadlali abafunayo uDa Gama abadlali kwakumaqela abo.  
Uninzi luthi endaweni yokufaka abadlali abadala kufanele anike ithuba abadlali abazakudlalela iBafana Bafana kwixesha elizayo. “Kufuneka ndisebenze nabadlali endibaqhelileyo. 
 Ndizakuba nentlanganiso nengqonyela yeSAFA, uDennis Mumble, esizakubona kuyo ukuba asinokwazi na ukufumana abadlali abathile kumaqela aphesheya abanje ngo-Andile Jali,” ucatshulwe esitsho uDa Gama. 
Le tumente ye-Olimpiki ivumela iqela lesizwe ngasinye lifake abadlali abathathu abaneminyaka engaphezulu kwama-23"	not available
health	‘Lungelani ukumngcwabela eKapa, oswelekele eKapa’	"INKULUBAPHATHISWA uOscar Mabuyane uthi uluntu maluyithathe intsholongwane yeKhorona njengexesha lemfazwe, luguqule indlela yokwenza izinto. 
UMabuyane ulumkise ngelithi amanani wabo bosuleleke yintsholongwane yeKhorona aseza kunyuka ngenxa yesicwangciso abanaso sokuhlola abantu. 
“Sisesenyeleni, umcimbi uza kuba shushu njengoko ziqengqeleka iinyanga. Hlala endlini, ukhusele usapho lwakho,” utshilo uMabuyane. 
UMabuyane uthi abantu abanale ntsholongwane eKapa bayayichaphazela iMpuma Koloni. 
“Ukonyuka kwamanani entsholongwane yeKhorona eNtshona Koloni kusenza inkxalabo kuba abo bantu banoqhakamshelwano neMpuma Koloni. Zonke iimpelaveki kukho abantu abasuka eNtshona Koloni bezokungcwaba.” 
Lo kaMabuyane ukhuthaza uluntu ukuba lulithathe njengexesha lemfazwe eli xesha. 
“Emfazweni akukho joni libuzayo ukuba lingcwatyelwa phi. Yiyo le nto sisithi ngoku abantu mabalungele ukungcwaba eKapa xa umntu ebhubhele eKapa, mabalungele ukungcwaba naseRhawutini xa umntu ebhubhele eRhawutini. 
“Masiguqule indlela yokwenza izinto, kuba imeko iyasinyanzelisa. Abantu mabalungele noqhusheka nje umzimba, umngcwabo ubuye wenziwe,” kutsho uMabuyane. 
INkulubaphathiswa ikwamemelele kubafana basezilalini abomba amangcwaba ukuba balandele imiqathango yokuzikhusela. 
“OoMasipala bethu sithi mabasondele abo bakufutshane, bancedise ekombeni. Kodwa ke siyaqonda ukuba zikude kunedolophu ezinye iilali.  
Xa kunjalo ke sikhuthaza abafana abomba amangcwaba ukuba umntu aziphathele iiglavu zakhe futhi kuhlanjwe izandla rhoqo, xa umfana egqiba komba.” 
UMabuyane ukwathe okwangoku iphondo lineebhedi ezingamawaka amabini (2 000) zokujongana nabo banentsholongwane yeKhorona. Iphondo lifuna iibhedi ezingamawaka asibhozo (8 000) ukuqubisana nomthamo wabo banentsholongwane yeKhorona xa amanani esonyuka. 
“UVolkswagen uyasincedisa nanjengoko kwisibhedlele sethutyana esigxunyekwa eNelson Mandela Bay Stadium apho kuza kube kukho iibhedi ezingamawaka amane (4 000).” 
UMphathiswa wezeMpilo ephondweni uSindiswa Gomba uthe: “Sithathe isigqibo sokuba izigulana zityelelwe kanye ngosuku imizuzu elishumi elinesihlanu futhi abantu bangaphatheli izihlobo ukutya okuphekiweyo, baphathe okugqunyiweyo.”"	not available
sports	UCoetzee uqukiwe kwiqela leCaf	"Emva kwexesha elide ekhonkxwe kukonzakala, kubonakala ngathi uRivaldo Coetzee angabuyela ebaleni nangawuphi na umzuzu.  
Lo mdlali weBafana Bafana uqukiwe yiMamelodi Sundowns kuluhlu lwabadlali abaza kudlala imidlalo yeCaf Champions League eqale kule veki.  
UCoetzee wathengwa yiSundowns kunyaka ophelileyo – kodwa ngelishwa zange akwazi ukuyidlalela ngenxa yokwenzakala okwamphosanisa nethuba lokudlala eYurophu.  
Kukhangeleka ngathi uCoetzee ukulungele ukubuyela kwibhola yePSL emva kokudlala kwiMultiChoice Diski Challenge."	not available
politics	Abahlali bazisikela iziza ngenkani!	"Abahlali baseZimbane Valley eMthatha bathi abazukubukela umasipala ezithathela umhlaba wabo ngokungekho mthethweni.  
Oku kulandela inyathelo labahlali abasondele ekhulwini lokuzisikela amanxiwa ngenkani kule mpela veki. Ngethuba intatheli yeli phepha ndaba, Isolezwe – igaleleka kule ndawo ekufuphi nerenki yezithuthi eZimbane Valley, abahlali bebezidaphela kulo mhlaba logama itele – tele ibinyuka isihla icanda amanxiwa olutsha lwale ndawo. 
Inkokheli yabahlali uRodgers Zwakala, uthi emveni kweengxelo zokuba umasipala uwuthengisile lo mhlaba, kwaye omnye kuzokwakhiwa kuwo izindlu zikarhulumente, bavumelene ekubeni bacandele ulutsha amanxiwa.  
“Abantwana bethu abaphangeli, abanamanxiwa, kwaye xa umasipala enikezela ngezindlu zikarhulumente abaxhamli. Asizukuhlala sibukele sithathe isigqibo sokuwasika kumhlaba wethu. Asibangisani namntu,” utshilo uZwakala. 
Ukwathi ukusuka namhlanje [uMvulo] ulutsha luzokwakha izindlu zalo kula manxiwa amatsha.  
“Sinolwazi ukuba umba webango lomhlaba usenkundleni yamatyala kodwa umasipala uyaqhuba nokwenza unothanda kulo mhlaba engakhathaleli nenkosi yethu,” kucacisa le nkokeli. 
Ngokwengxelo yabahlali, inkosi yelali uNkosikazi Nosizwe Maxhwele, ubefikile wathetha nabo ngoMgqibelo ezokusabela ngenjongo yokuzisikela amanxiwa. Unike umyalelo wokuba kuthiwe xha ngeli nyathelo nanjengoko ibango lomhlaba lisaqhuba enkundleni yamatyala aphakamileyo. 
Omnye wabantu abatsha abasikelwe amanxiwa kule ndawo, noneminyaka engamashumi amathathu anesithandathu ubudala uthe:  
“Kudala silinde ithuba lokusikelwa amanxiwa, siyavuya abazali bethu besisikela amanxiwa. Abantu abanikwa izindlu zikarhulumente ayingobantu balapha eZimbane ngabezinye iindawo. Asiphangeli kodwa sizokwazi ukuzakhela imizi yethu.” 
Inkosi yaseZimbane, uMaxhwele uthe: “Mna njengenkosi andinalwazi ngocando lwamanxiwa ngabahlali. Lo mhlaba kucandwa kuwo asikawunikwa yinkundla ngokwebango lomhlaba. Ndiyile phaya ngoMgqibelo ndiyokusabela, kodwa ndaxelelwa ukuba kunqandwa umasipala ozakuthatha lo mhlaba akhe izindlu zikarhulumente” 
UMasipala weKing Sabata Dalindyebo (KSD) uligxekile inyathelo labahlali ngelithi oku kubambezela inkqubo yophuhliso, kwaye wonke umntu ofuna inxiwa makatyelele umasipala angazithatheli umhlaba."	not available
entertainment	UMzwakhe  Mbuli kumdlalo ‘Isibaya’	"Imbongi eyaziwayo kweli, uMzwakhe Mbuli, uzifumanele indima kumdlalo kamabonakude ‘Isibaya’.  
Indima kaMbuli kulo mdlalo ngeyomphathi weeteksi othathe umhlala-phantsi, noqhuba ishishini lesilarha kufutshane naseBergville, kwaBulawayo.  
UEmmah Ngomane ongumpapashi kwiMzansi Magic, uzingqinile ezi ndaba, esitsho esithi “lo kaMbuli ungena njengomnye welungu losapho olutsha lakwaNgwenya”. Kolu luhlu lutsha luquka uMenzi Ngubane, Thuli Thabethe, Abdul Khoza noLinda Mtoba ngenyanga kaCanzibe.  
UMbuli uzakudlala indima kaNgonyama Ngwenya, umkhuluwa kaJudas, nozakudlalwa nguMenzi Ngubane. Kuvakala ukuba uMbuli uzakuman’esithi tshe kwiziqendu ezimbalwa kule sizini intsha yalo mdlalo.  
“Sichulumancile ukuba iPeople’s Poet izibandakanya neSibaya okwexeshana, siyakholwa ukuba uzakuza nomfutho kweli bali,” utshilo uNondumiso Mabece oyintloko yopapasho yolonwabo kweli jelo. 
 U-Abdul Khoza, kulindeleke ukuba adlale umtshana kaMbuli kweli bali."	not available
health	UMsinga weSithathu ephondweni kwanosuleleko labagonyiweyo	"IPHONDO leMpuma Koloni liza kube likuMsinga weSithathu (Third Wave) wolosuleleko lweCovid-19 kwezi veki zimbini zizayo ukuba akukho tshintsho kwinani eliphezulu lolosuleleko lwabantu yile ntsholongwane. 
Noxa kunjalo, yona ingingqi yaseNelson Mandela Bay sele idizwe njengeyona ngingqi esele ikuMsinga weSithathu wololuseleleko lweCovid-19. 
Oku kuthethwe nguMphathiswa wezeMpilo ephondweni, uNomakhosazana Meth, eMthatha kule veki ngethuba ebebambe inkomfa noonondaba. 
“Iyaxhalabisa iNelson Mandela Bay, kuba nangexesha loMsinga wokuQala noweSibini, yayiyiyo eyayiphala phambili. Iinzululwazi zifumanise ukuba intlalubela yeDelta eNelson Mandela Bay naseSarah Baartman. 
“Le ntlalubela yeDelta iyaxhalabisa kuba ibangela ukuba abantu baye ezibhedlele,” utshilo uMeth. 
UMeth uthi bakwafumene iingxelo zokuba amagosa abo ezempilo eNelson Mandela Bay ayosoluleleka yiCovid-19 nangona nje sele egonyile. “Okuhle kukuba nangona nje esosuleleka, ubani xa egonyile akade asiwe esibhedlele okanye asweleke ngenxa yale ntsholongwane”. 
Ukuqinisa inkqubo yogonyo, uMeth uthi iphondo lineziza ezingama-774 ukuqinisekisa abantu abaselungelweni bayagonywa. “Siyabavumela abantu abaselungelweni ukuba bangqawuze baye kumaziko ogonyo, kodwa bayazi ukuba abona baza kuthatyathelwa ingqalelo ngabo babhalisileyo,” utshilo uMeth. 
Kwiphulo lokugonya abantu abangama-30 000 ngosuku ephondweni, uMeth uthi baseke intsebenziswano nequmrhu iSASSA kwanenkampani uClicks kuquka neevenkile uRhino, Boxer noShoprite – ukuze kugonywe abantu abatyelela la maziko ngeenjongo zokuya kufumana imali yendodla. 
NgoLwesibini iphondo besele ligonye abantu abangama-386 605. Injongo kukugonya abantu abakwizigidi ezine nangaphaya ukuze iphondo lifikelele kwinkcochoyi yengqiniseko yokuba uninzi lwephondo lugonyile. 
UMeth ukwabhengeze ukuba abantu abaneminyaka engamashumi amane nangaphaya baza kuqala ukubhalisela ugonyo kwinyanga ezayo."	not available
business	Axhaswe ngeetoni zelusini amafama athwaxwa yimbalela	"ISebe loPhuhliso loLuntu kwanezoLimo eMpuma Koloni likhuphe iitoni eziliqela zelusini ukuncedisana namafama athwaxwa yimbalela kwimimandla yaseMpuma Koloni. 
Indawo ezithe zafumana inkxaso kule veki yiAdelaide, Dikeni neRhafu, itshilo ingxelo yesebe. 
Kwindawo yaseAdelaide kukhutshwe iitoni ezingamashumi amathathu anesibini zelusini ukunceda amafama kwimbalela ethathe ixesha elide kula ndawo. 
 EDikeni amafama anikwe iitoni ezingamashumi amathathu zelusini. 
Kwindawo yaseRhafu amafama anikwe iingxowa (50kg) zombon’ obomvu ezingamakhulu amathandathu aneshumi kwanelusini ekwiwaka elinamakhulu amathathu anamashumi asixhenxe anesithandathu, logama eNieu-Bethasda, kude kufuphi naseRhafu, ithe yanikwa amabhali welusini akumakhulu amahlanu aneshumi elinesibini kwaneengxowa zombon’ obomvu ezikumakhulu amabini anamashumi amathathu anesihlanu. 
Kwakhona, iitoni ezingamashumi amabini anesihlanu zelusini zinikwe amafama waseQonce. 
Amafama athe axhamla kolu ncedo lukarhulumente ngalawo wasezilalini, lawo akhasayo kwanalowo angoongxowankulu. 
Kusenjalo, obesakuba yinkokheli yeANC Youth League eMpuma Koloni, uAyanda Matiti, ongumthelekisi wamanqindi kwanomfama, ubhale kuFacebook wakhe ngoMvulo ekhalazela ukungahoywa kwamafama ngokwenkxaso esuka kurhulumente. 
UMatiti, efake umfanekiso wegusha nebhokhwe ezibulewe yimbalela, uthi bazifaka izicelo zoncedo kwiinyanga eziliqela kodwa nkqi uncedo. 
“Kufuneka kufe zibe ngaphi phambi kokuba [kumanyelwe isikhalo sethu]. Sifuna amanzi kwanoncedo olufana nelusini ukuze kusinde imfuyo yethu,” utshilo uMatiti, ongumfuyi eBuffalo City."	not available
entertainment	UZuko SA wenza amahololo emculweni	"“Hamba ngala mandl’ endikunike wona, qhawe lam, mntan’ am! Uzungafun’ ukufana nabanye ngoba izinto zakho ziding’ idolo, zonke mntanam! ” 
Ukuba ungumthandi womdlalo iThe Wife, oboniswa kwiShowmax uya kuyazi le ngoma. Yingoma enomthandazo nenkuthazo yokuvuselel’ ithemba. KwiThe Wife, le ngoma ihlala isitsho njalo xa kukho okungahambi kakuhle ebomini bomlinganiswa. 
Iculwa ngesingqi esimnandi esincamis’ umxhelo seAfroSoul. Iphakathi kweengoma ezimnandi ezikwicwecwe elitsha likaZuko Kupiso elithi No One Is Safe. 
UKupiso, owaziwa njengoZuko SA, uzalelwe eNgcingwane eDutywa. Le ikwayilali elikhaya kuMongameli Thabo Mbeki. 
Esengumfundi eKhanyisa High eMthatha, kulapho uKupiso wafikelwa khona lubizo lomculo. 
“Umculo ndawuqala phaya, ukuma phambi kwabantu ndikufundiswe phaya,” kutsho uKupiso encokolela I’solezwe lesiXhosa. 
Oku kwanyanzela uKupiso, 26, ayokufundela umculo eRhawutini ngo2018.  Akungazigqibi ezo zifundo zomculo ngenxa yeemeko zemali, waye wakhupha ingoma yakhe yokuqala ethi ‘Best In Me’ athi yadlala koonomathotholo nomabonakude. 
Le mvumi ithi xa sele iqokelele imali eyaneleyo iya kubuyela esikolweni kwakhona, iyokugqibezela izifundo zayo zeSound Engineering. 
“Kudala ndawuthanda umculo, kodwa kwaye kwafuneka ndigqibe uGrade 12 phambi kokuba ndilandele umculo,” itshilo. 
Icwecwe lakhe elithi No One Is Safe lineengoma ezifana noEgumbini, Ityala Lam, Ixesha Lam noQhawe Lam. 
Ebalisa ngale ngoma ithandwa ngumntu wonke ethi Qhawe Lam. 
“UQhawe Lam yingoma endayibhala ndisemekweni engekho ntle. Kobunye ubusuku ndafika kwam ndibelwe zonke izixhobo zam zomculo, kwabe kwelinye icala kunzima ukuqatshelwa ukuze umculo wam ube kwelinye izinga,” kubalisa uKupiso. 
Le mvumi ithi yaye yaphantsi konxinzelelo, ingazi ukuba iza kubabhatala njani abantu ebithathe kubo izixhobo zomculo. 
“Ndafowunela umama notata wam, bandikhumbuza ngomthandazo abawenza phambi kokuba ndiye eGoli, kwaneemfundiso zabo zokuphila. Besithi uzungafun’ ukufana nabanye ngoba iinto zakho ziding’ idolo zonke mntanam.” 
Kule ngoma ithi Qhawe Lam, uZuko SA ukunye nemvumikazi engasekhoyo uNwabisa Gcilitshana. 
UGcilitshana, osweleke kwiveki ephelileyo, ungcwatyelwe kokwabo eMpuma Koloni ngoLwesibini kule veki. 
UKupiso udibene noNwabisa G kunyaka ophelileyo. 
“Ndakube ndibone ukuzimisela kwakhe ndeva nelizwi lakhe, ndalangazelela ukusebenza naye. Ndaye ndamvisa le ngoma, wayithanda naye, sobabini sathanda umyalezo okuyo, kwabe oko kukuzalwa kwayo,” kubalisa uKupiso. 
Uthi wavuya xa ebona kuTwitter abantu besithi bave ingoma yakhe kwiShowmax, wabe sele ebizwa ngabavelisi beThe Wife ukuvuyisana naye kuba le ngoma ithandwe kakhulu ngababukeli balo mdlalo. 
UKupiso uthi okumenza ohluke kunabanye kukuba yena uyimamela ngentliziyo ingoma ukuze aphile emoyeni. 
Le mvumi ikhe yakhwela kwiqonga loMnyhadala wezobuGcisa eMakhanda,  ithi oku kwenza iqwalaselwe ngabantu abaninzi kwicandelo lomculo. 
Umculo wakhe ufumaneka kwiivenkile zomculo kwi-intanethi. Kumakhasi onxibelelwano ufumaneka ku: @zuko_sa1"	not available
politics	UMtsi kwiinzame zokuphelisa ugwayimbo	"Usodolophu womasipala ombaxa iBuffalo City uAlfred Mtsi uthi unethemba lokuba iinzame zabo zokulwa nengxaki yoqhankqalazo oluqhutywa ngabasebenzi izakuzala amaduna namathokazi.  
“Kukho ungenelelo le- nkampani yabucala eyenza uthethwano phakathi kwethu kunye nabasebenzi ngee- njongo zokuba kufunyanwe isisombululo kule ngxaki,” uthethe watsho uMtsi.  
Iidolophu eziphambili kulo masipala eziquka iMonti kunye neQonce zivutha umlilo, abasebenzi befuna uchatha kwimivuzo yabo. Izitalato eziphambili kwezi dolophu eziquka iOxford zizele inkunkuma. 
I’solezwe lesiXhosa lithethe noosomashishini bedolophu yaseMonti ngelizama ukukhangela umonakalo owenziwe lolu qhankqalazo.  
Oyimanejala yenkampani yakwaBrands Exclusive uPercy Shaw uthi bayalahlekelwa ngenxa yolu qhankqalazo olusele luthathe iiveki ezimbini liqhubeka.  
“Sineevenkile ezisixhenxe apha eMonti ezine kuzo zilapha kanye kumbindi wedolophu, abantu bayoyika ukuthenga kuba kungatsha nezo mpahla bazithengayo,” uthethe watsho uShaw.  
Lo kaShaw uthi unyanzeleke ukuba aqeshe abasebenzi bethutyana ukuba bacoce isitalato esiphambi kweshishini lakhe. “Esi sitalato iOxford kunye neStevenson sizithathele kuthi ingakumbi apha phambi kweevenkile zethu siyazicoca kusasa nasemva kwemini kuba sifuna kungene abathengi bathenge iimpahla esizithengisayo,” utsho uShaw. 
Nangona engakwazanga ukuqinikelela ilahleko eyenzeka ngenxa yolu qhankqalazo uShaw uthi ilahleko yemali iphezulu.  
“Iintengiso zethu zihlile, iimpahla zihleli evenkileni abantu abathengi, lo nto ithetha ukuba akukho mali ingenayo kwezi veki zimbini, ngoko ke sisengxakini ngenxa yolu qhankqalazo,” uthethe watsho uShaw. 
Abasebenzi bathi ooceba benyuselwe nge7% ekuqaleni kwalo nyaka, lo gama bona bengawufumananga loo chatha."	not available
sports	iQatar icanjalaliswe phambi kwabalandeli bayo yiEcuador kwiNdebe yeHlabathi	"Yenze imbali iQatar ngokuba liqela lokuqala eliphulukene nomdlalo wokuvula iNdebe yeHlabathi ukusukela mhla yasungulwa. Oku kwenzeke emva kokuba iQatar, esingethe itumente yehlabathi kulo nyaka (2022), icanjalaliswe ngamagowuli amabini eqandeni (2-0) yiEcuador emdlalweni weNdebe yeHlabathi obungorhatya lwanamhlanje eAl Bayt Stadium ebesigcwele ngabalandeli bebhola ekhatywayo. Imidlalo yokuvula itumente isoloko itaka iintlantsi, kodwa kule yalo unyaka – khange kube njalo. Umdlalo obuphakathi kweQatar nayo iEcuador ububanda ceke okwempumlo yenja. Kodwa okwakuxolisa iEcuador kukuba izithathele amanqaku amathathu ngaphandle kokutsala nzima emdlalweni wokuqala kaGroup A. 
Umdlali ophambili we-Ecuador, uEnner Valencia, ubhakuzelise umnatha ngebhola kwangoko kakhulu kwisigaba sokuqala somdlalo. Emizuzwini elithoba emva kokufaka igowuli lokuqala kwitumente yehlabathi, uValencia ufumene ipenela emva kokuwiswa ngunozinti weQatar, uSaad Al Sheeb, ongakwazanga ukuchitha ibhola ebiyingozi. Uyithathe ngokwakhe uValencia watsho wakhokela ngamagowuli amabini kwitumente yalo nyaka. Emva kwethutyana iQatar ikwazile ukudlala umdlalo ozinzileyo nangona iEcuador ibiyeyona inamandla emdlalweni. Ikhe yazama ukushukumisa, yangathi ingafumana into ngebhola ebikhatywe nguAlmoez Ali phambi kokuphela kwesigaba sokuqala somdlalo. Ngelishwa iinzame zakhe azizelanga nto. 
Kuyiwe kwixesha lokuphumla iqengqa iqanda iQatar ekwindawo yamashumi amahlanu kumanqwanqwa weFifa – indawo ephezulu kunamazwe afana noMzantsi Afrika ongakwazanga ukuzibekela indawo kwitumente yalo nyaka. Akukho nto engako engabaliswa ngomdlalo weQatar ngoba ayinamdla ebholeni. Umdlalo wayo ubuphucukile kancinci kwisigaba sesibini – kodwa ibiyidlalela emhlabeni wayo ibhola. Libathwana lamathuba ezamileyo ukuwadala – kodwa nawo ebengacacanga kakuhle. Kulindeleke iSenegal, elinye lamaqela amele izwekazi le-Afrika, izibethe iQatar emdlalweni olandelayo ngoLwesihlanu ozayo. Abathandi bebhola ekhatywayo baza kufumana umdlalo obhetele ngomso xa kudibana iNgilane ne-Iran ngentsimbi yesithathu oya kulandelwa ngomnye ophakathi kweSenegal neNetherlands."	not available
entertainment	INkunz’ encane ikhumbul’ uZintle kwingoma entsha	"Ilanga litshone endleleni, sendimkhumbule uZintle. Hamba kahle moto sendimkhumbule, ngoba mandihleli naye kubamnandi. Le yingoma entsha kraca yeNkunz’ encane ethi  Ndimkhumbule. 
INkunz’ encane ingene estudiyo kwinyanga yoKwindla ikunye noSolwazi oyimvumi yaseMzimkhulu, kwaphuma le ngoma imnandi kunene yeMaskandi. 
Le ngoma sele ifumaneka kuzo zonke iivenkile zonxibelelwano lweintanethi. 
“Le ngoma ndiyenze kuba ndingakhange ndikhuphe ngoma kunyaka ophelileyo ngenxa yeCovid. Abalandeli baye bacela ukuba ndikhuphe nokuba inye, ndasele ndisenza njalo,’’ kutsho iNkunz’ encane incokolela I’solezwe lesiXhosa. 
“Ndisebenzise igama likaZintle kuba iligama elingene lula kule ngoma,” kubalisa iNkunz’ encane ngale ngoma iyibhale ngokwayo. 
INkunz’ encane ithi abantu xa bemamele le ngoma soze bangabakhumbuli abo bancuma nabo. 
INkunz’ encane, egama lokuzalwa inguSilungile Mralatya, ngunyana wegqala lemvumi yeMaskandi uNkunzemdaka. 
INkunz’ encane, 26, izakhel’ udumo ngengoma ezifana nePalamente nethi eMampondweni. 
Ezi ngoma zidlalwe kakhulu koonomathotholo abaquka iTruFM noMhlobo Wenene. Le nzalelwane yaseNkantolo, eMbizana, iza kukhupha ividiyo yale ngoma kungekudala. 
INkunz’ encane ithi ixakekile isebenza kwiEP eza yikhupha ekuzeni kuphela konyaka. 
“Andifuni mntu oza kuphoxeka, ndifuna wonke umntu ayonwabele. Ndithathe ixesha ukusebenza kuyo,” kutsho iNkunz’ encane. 
INkunz’ encane ikwadize ukuba iceba ukukhupha icwecwe elihlonipha uyise uNkunzemdaka nanjengoko edlale indima enkulu kuthando lwakhe lomculo wesintu. 
Le mvumi ithi ikwanawo nomdla wokusebenza neemvumi zolunye uhlobo lomculo ofana negospile. 
“Ndifuna nokuvula inkampani yam yokuvelisa izakhono zolutsha olunomdla wokucula,” kutsho iNkunz’ encane, ekwaliphelo kuyise  kuNkunzemdaka. 
Zikhangelele le ngoma kwiivenkile zeintanethi."	not available
politics	Naba oomasipala baseMpuma Koloni abaneencwadi ezicocekileyo	"OOMASIPALA abasixhenxe baseMpuma Koloni, kuquka namaqumrhu amathathu ee-arhente zophuhliso, bafumene iincwadi ezicocekileyo (clean audit) kwingxelo ebhengezwe ngoLwesithathu nguMphicothi ziNcwadi jikelele uKimi Makwetu. 
  
UMakwetu ubhengeze le ngxelo yonyaka-mali ka2015/16 kwinkomfa noonondaba kwisixeko sasePitoli. 
  
Oomasipala abafumene ingxelo yeencwadi ezicocekileyo yiJoe Gqabi, Engcobo, INgquza Hill, Matatiele, Nyandeni, Senqu noMzimvubu. Kwicandelo lee-arhente zophuhliso, iMandela Bay Development Agency, Chris Hani Development Agency neNtinga OR Tambo Development nazo zifumene iincwadi ezicocekileyo. 
  
Oku kuthetha ukuba oomasipala abangamashumi amathathu anesibhozo eMpuma Koloni, abazifumenanga iingxelo zeencwadi ezicocekileyo. 
  
UMakwetu utyibele umasipala waseNgcobo esithi ungumzekelo worhulumento olucocekileyo nolusekezelwe kuphuhliso loluntu. “Iyasikhuthaza kakhulu into yokubona urhulumento olucocekileyo kumasipala waseNgcobo apho sibone ukuba iinkqubo zezicwangciso zohlahlo lwabiwo-mali zisenziwa ngendlela eyonelisayo,” utshilo uMakwetu. 
  
UMakwetu uthi umasipala waseNgcobo ukwazile ukuchitha imali engange-R8.5 yezigidi zeerandi yofakelo-mbane ngendlela esemgangathweni, kwaye kwankqu nomsebenzi lowo ugqitywe ngethuba obuqingqelwe lona. 
  
Kusenjalo uMakwetu ugxeke umsebenzi wesigaba sesihlanu (Phase 5) wokulungiswa kwesitalato iFleet eMonti esithi ungumzekelo wobubhutyubhutyu bomsebenzi ongakhathalelwanga. 
  
Kulo msebenzi, ngokokutsho kukaMakwetu, unokontraka wokuqala – okwanyanzeleka ukuba atshintshwe ngenxa yomsebenzi ongekho semgangathweni – wahlawulwa iR11.3 yezigidi zeerandi kodwa wawushiya phakathi lo msebenzi ze umasipala waseBuffalo City wahlawula enye imali engange-R15.7 yezigidi zeerandi kunokontraka wesibini."	not available
sports	Libhengeziwe iqela elizakumela iphondo	"NgoMvulo babhengeziwe abadlali abaneminyaka engaphantsi kwamashumi amabini ananye abazakumela eli phondo kwimidlalo kazwelonke yeSAB under 21 Championship ezakubanjelwa ePolokwane kule nyanga. 
Kubhengezwe nomqeqeshi omtsha kulo nyaka, njengoko kunyaka ophelileyo ibinguNkululeko Malgas obeqeqesha amakhwenkwe eli phondo. 
Umbutho webhola ekhatywayo kweli phondo, iSAFA, ipapashe amagama abadlali abalishumi elinesibhozo abazakuthatha inxaxheba kule midlalo.  
Nanga amagama abo, Mawethu Gwagwa (Chris Hani), Lukhanyo July, Anga Jacobs ( BC), Sibusiso Majomana (Sarah Baartman), Abongile Twani, Sinethemba Ngudle (NMB), Toboho Moet (OR Tambo), Wonke Phalele (BC), Cox Troy, Sivuyile Zozi ( Alfred Nzo), Vuyolwethu Mazizi (Sarah Baartman), Zamile Daniels ( Alfred Nzo), Ongeziwe Matika (BC) ,Thozama Mbonomnyama (OR Tambo), Keketso Kakole (Alfred Nzo), Sixolile Ndamse, Sonwabile Wulani (NMB), kunye noTisetso Maifo (Sarah Baartman). 
U- Ongeziwe Seku wase-O.R.Tambo uchazwe njengomqeqeshi, umanejala weqela kwachongwa umhlekazi Siyolisile Thuthani wase-Amathole. 
Imbalelwano kanobhala weSAFA kweli phondo, umhlekazi * -Isaac Klaas, iqhuba ithi yonke le veki amakhwenkwe asenkampini eBhayi apho aphekwa khona, kwaye izakuqosheliswa ngolwesine. 
Le midlalo kazwelonke yeSAB League under 21 Championship izakuqala ngomhla wesibhozo kule nyanga ePolokwane ze isongwe ngomhla weshumi elinesithandathu kwakule nyenga. 
Kunyaka ophelileyo iqela leli phondo loyisakala ukuqhuba kakuhle kule tumente. 
Le tumente idume ngokuvelisa abadlali abasakhulayo, kuba no-Andile Jali wakhe wathatha inxaxheba kuyo kwiminyaka eyadlalulayo."	not available
sports	ICameroon ziintshatsheli ezivunyiwe ze-Afrika!!!!!!	"ICameroon ziintshatsheli ze-Afrika kwakhona emva kokulinda iminyaka elishumi elinesihlanu yonke. Igowuli elifakwe ngu-Aboubakar lilo eliqinisekise impumelelo phambi kokuphela komdlalo ephumelele kuwo iCameroon ngo’2-1 ibetha i-Egypt, eStade de Franceville, namhlanje ebusuku. Nangona ingamaYiphutha angcangcazelise umnatha kuqala – kodwa ekugqibeleni aphise ngawo umdlalo kwiCameroon ebonakele inxanelwe impumelelo kakhulu kwisigaba sesibini somdlalo. Idlale kakuhle kakhulu kule tumente iCameroon – kodwa ngenxa yamava abadlali be-Egypt abanawo, uninzi belucinga ukuba yiyo (i-Egypt) enethuba lokugoduka nale ndebe ibalulekileyo.   AmaYiphutha akaphozisanga maseko umdlalo usaqala, u-El Said uvuthulule imbumbulu yebhola ayifumene kugxa wakhe esiswini – kuye kwanyanzeleka asebenze u-Ondoa (unozinti) ngomzuzu wokuqala emdlalweni. Emva koko umdlalo uye wathi thimbilili okwexeshana – kodwa wabe ulawulwa yi-Egypt. Kuphele imizuzu emihlanu iCameroon idlalela emhlabeni wayo futhi ingakwazi ukungena kumhlaba weYiphutha.    Ngomzuzu wesithandathu abadlali-siswini beCameroon badibanise iibhola kakuhle esiswini, baya phambili bedlokova – kodwa ibhola yabo ibanjwe ngu-El Hadary ngaphandle kobunzima. Emva kokuba u-Ondoa ebambe ibhola ye-Egypt ebisuka ekoneni, iCameroon yenze ezinye iinzame – kodwa ibhola ibhabhe phezulu. Igowuli le-Egypt lifakwe nguM. Elneny emva kokunikelwa ibhola entle sisiququ esidlala esiswini uM. Salah, olinxele elihle kakhulu ebholeni ekhatywayo.    Kuye kwanyanzeleka iCameroon yenze utshintsho emva kokonzaka kukaTeikeu – oyena mdlali onamava kubadlali basemva kwiCameroon. Indawo yakhe ithathwe ngu-Aboubbakar. Kutshintshwe amacala i-Egypt ihamba phambili ngo’1-0. Umdlalo uye watshintsha mpela kwisigaba sesibini ngoba iCameroon ifake uxinizelelo ekubuyeni kwayo.UNkoolou, ongene endaweni kaTeikeu ufake igowuli lokulinganisa. Icinezele mpela iCameroon yade yavuzwa kushiyeke imizuzu emibini kuphele umdlalo ngebhola efakwe ngu-Abbobakar.    Cameroon: Ondoa, Teikeu, Ngandeu, Onyongo, Moukandjo, Siani, Djoum, Ndip Tambe, Fai, Zoua, Bassogog.   Egypt: El Hadary, Gabr, El Mohamady, A. Hegazy, A. Fathi, Hamed, M. Elneny, EL Said, M Trezeguet, Warda, M. Salah.  
ICameroon ziintshatsheli ze-Afrika kwakhona emva kokulinda iminyaka elishumi elinesihlanu yonke. Igowuli elifakwe ngu-Aboubakar lilo eliqinisekise impumelelo phambi kokuphela komdlalo ephumelele kuwo iCameroon ngo’2-1 ibetha i-Egypt, eStade de Franceville, namhlanje ebusuku. Nangona ingamaYiphutha angcangcazelise umnatha kuqala – kodwa ekugqibeleni aphise ngawo umdlalo kwiCameroon ebonakele inxanelwe impumelelo kakhulu kwisigaba sesibini somdlalo. Idlale kakuhle kakhulu kule tumente iCameroon – kodwa ngenxa yamava abadlali be-Egypt abanawo, uninzi belucinga ukuba yiyo (i-Egypt) enethuba lokugoduka nale ndebe ibalulekileyo. 
  
AmaYiphutha akaphozisanga maseko umdlalo usaqala, u-El Said uvuthulule imbumbulu yebhola ayifumene kugxa wakhe esiswini – kuye kwanyanzeleka asebenze u-Ondoa (unozinti) ngomzuzu wokuqala emdlalweni. Emva koko umdlalo uye wathi thimbilili okwexeshana – kodwa wabe ulawulwa yi-Egypt. Kuphele imizuzu emihlanu iCameroon idlalela emhlabeni wayo futhi ingakwazi ukungena kumhlaba weYiphutha.  
  
Ngomzuzu wesithandathu abadlali-siswini beCameroon badibanise iibhola kakuhle esiswini, baya phambili bedlokova – kodwa ibhola yabo ibanjwe ngu-El Hadary ngaphandle kobunzima. Emva kokuba u-Ondoa ebambe ibhola ye-Egypt ebisuka ekoneni, iCameroon yenze ezinye iinzame – kodwa ibhola ibhabhe phezulu. Igowuli le-Egypt lifakwe nguM. Elneny emva kokunikelwa ibhola entle sisiququ esidlala esiswini uM. Salah, olinxele elihle kakhulu ebholeni ekhatywayo.  
  
Kuye kwanyanzeleka iCameroon yenze utshintsho emva kokonzaka kukaTeikeu – oyena mdlali onamava kubadlali basemva kwiCameroon. Indawo yakhe ithathwe ngu-Aboubbakar. 
Kutshintshwe amacala i-Egypt ihamba phambili ngo’1-0. Umdlalo uye watshintsha mpela kwisigaba sesibini ngoba iCameroon ifake uxinizelelo ekubuyeni kwayo.UNkoolou, ongene endaweni kaTeikeu ufake igowuli lokulinganisa. Icinezele mpela iCameroon yade yavuzwa kushiyeke imizuzu emibini kuphele umdlalo ngebhola efakwe ngu-Abbobakar. 
   
Cameroon: Ondoa, Teikeu, Ngandeu, Onyongo, Moukandjo, Siani, Djoum, Ndip Tambe, Fai, Zoua, Bassogog. 
  
Egypt: El Hadary, Gabr, El Mohamady, A. Hegazy, A. Fathi, Hamed, M. Elneny, EL Said, M Trezeguet, Warda, M. Salah."	not available
politics	Umqol’ uphandle kwabadyarhaza imali kaMandela	"UMkhuseli woLuntu uAdvocate Busisiwe Mkhwebane uyikhuphile ingxelo malunga nokudyarhazwa kwemali eyayihlelelwe imisitho yezikhumbuso sokubhubha kobesakuba nguMongameli uNelson Mandela, watsho igxeke eliphosa kumlawuli-jikelele karhulumente waseMpuma Koloni uMarion Mbina-Mthembu ngelithi, watyeshela imithetho ngethuba ephumeza imali yale misitho. 
UMbina-Mthembu wayeyintloko yesebe lezezimali ephondweni ngelo xesha. 
NgoMvulo, uMkhwebane ubhengeze ingxelo kulandela imali ekwizigidi ezithandathu zeerandi ezachithwa nguMasipala iBuffalo City ngethuba lokubhubha kukaMandela ngonyaka ka2013. 
Yimali engangezigidi ezikumakhulu amathathu eerandi (R300 million) eyaphunyezwa ngurhulumente waseMpuma Koloni, phantsi kwentende yeArhente yezoPhuhliso yaseMpuma Koloni (ECDC), ukuze ijongane nomsebenzi wokuququzelela ukubhubha kukaMandela. 
Endaweni yokuba isebenze eyona nto iphunyezelwe yona le mali, amagosa karhulumente aseMpuma Koloni ayehlisa ngomlenze enye yale mali. 
Ngenxa yoku, ibutho lophando lwamapolisa iiHawks labamba owayesakuba nguSodolophu waseBuffalo City uZukiswa Ncitha, obesakuba lisekela likaSodolophu uThemba Tinta, uNobhala onqunyanyisiweyo weANC eBCM uPhumlani Mkolo, uceba weANC uSindiswa Gomba, obesakuba ngusomlomo waseBCM uLuleka Simon-Ndzele, owayeligosa laseBCM uOndela Mahlangu, oosomashishini uZintle Nkuhlu, Viwe Vazi, Nosiphiwo Mati kwakunye noDean Fanoe. 
UMkhwebane uthi inyathelo lokuphunyezwa kwale mali lwalungekho semthethweni, watsho esithi izenzo zikaMbina-Mthembu zazingekho semthethweni futhi zizimpawu zolawulo olunobubhutyu-bhutyu. 
Lo kaMkhwebane uthi inyathelo lokufakwa kwemali engange-R250 000 kwibhanki kaNkulumbuso uPhumulo Masualle, owayengumphathiswa wezezimali ngelo xesha, lalingekho semthethweni. 
UMkhwebane ukwakhankanye umasipala waseNelson Mandela Bay, King Sabata Dalindyebo nase-OR Tambo, esithi nabo bachitha imali ngokungekho semthethweni ngethuba lemisitho yokulungiselela ukungcwatywa kukaMandela. 
Kwizindululo zakhe, uMkhwebane uyalele ukuba kuphandwe uMbina-Mthembu, uGomba, Simon-Ndzele kwakunye namagosa aseBCM, Nelson Mandela Bay, OR Tambo naseKSD awayesemfuthweni wolwazi ngethuba kuphunyezwa ezi mali. 
UMkhwebane ukwayalele isebe lezezimali kuzwelonke ukuba licele uMongameli Jacob Zuma ukuba aphumeze ukuphandwa libutho lophando elikhethekileyo (SIU) kobu butyadidi bokudyarhazwa kwemali kaMandela."	not available
health	Umongi ongeqeshekiyo	"Ndingu mongi ongaphangeliyo iminyaka elithoba onabantwana abane! Umtshato unempawu zokuhexa, naselalini kuyahlekiswa ngale nesi iyindoda engumahlalela.  
Ndaphumelela izifundo zam zokonga ngomyaka ka 2008 eLilitha College of Nursing. Ndiyayibhatala imali kaSANC minyaka le ndiyilo mpula kaLujaca!   
Ndiziqhatha ngelithi, soze kolubizo kubekho imeko enje, mhlawumbi kwamanye amasebe ingenzeka le nto. Ndichitha ixesha lam sithetha nje kwimibuthwana engenzi ngeniso (NPO’s), akukho sibonelelo apho, ukuba sithe sasifumana ibaliwaka leerandi! Inditheze amandla lemeko yonke le minyaka ndinoxinizelelo olumandla! 
ETHEMBENI, eQonce 
Thumela ezakho ku: 063 743 9538"	not available
sports	UShalulile ukhulule iDowns emizuzwini yokugqibela kwiStellenbosch	"Ibethelele indawo yayo phezulu iMamelodi Sundowns namhlanje emva kokubetha iStellenbosch ngamagowuli amabini kwelinye (2-1) emdlalweni weDStv Premiership obushushu eDani Craven Stadium ngale njikalanga. Nangona iSundowns ibikhe yaxakekiswa yimidlalo yeCaf Champions League – kodwa amaqela asemva kwayo oyisiwe kukucutha umsantsa ophakathi kwayo nawo kwaye isakhokela ngamanqaku amane onke. Umdlalo ububambene ekuqaleni njengoko bekulindelekile xa kudibene la maqela mabini. 
ULyle Lahay noRivaldo Coetzee bakhe bazama ukuyihlasela iStellenbosch – kodwa amadoda afana noMogamad De Goede ebeqine ethe ngqi emva. Itsazise igazi kuqala iStellenboch ngebhola efakwe nguStanley Dimgba emva kwebhola ebikhatywe ngugxa wakhe, uAshely Du Preez. Nangona iStellies ngesikwazile ukufumana igowuli lesibini – kodwa asikwazanga ukusebenzisa elinye ithuba ebe lilihle. 
Njengeentshatsheli zokwenene, iSundowns ithathele kuyo umdlalo kwisigaba sesibini. Iyisebenzele lo nto ngoba ikwazile ukuqhufuza iqanda emzuzwini wamashumi amahlanu ananye ngebhola entle efakwe sisiququ – uGaston Sirino, ofumene ibhola entle kuPeter Shalulile obethe amadoda ebhokisini. 
Ifolosi yeDowns, uKermit Erasmus, ikhutshelwe ngaphandle ngenxa yokonzakala. Indawo yayo ithathwe nguMaurizio Affonso – onethuba elide engasabonakala emidlalweni yeDowns. Abadlali beStellenbosch badlalile kakhulu ngoba bakwazile ukuyibamba iDowns ixesha elide. Kodwa izinto zonakele emizuzwini yokugqibela ngethuba bevumela uPeter Shalulile afake ibhola emnatheni ngentloko. 
Ligowuli elo elinike iSundowns impumelelo ebalulekileyo. Ngolo hlobo, iqela likaSteve Barker liphoswe lithuba lokuphumelela imidlalo emithathu ilandelelana emva kokutsala nzima ekuqaleni kwesizini. URushine De Reuck udlalele iDowns okokuqala kwiDStv Premiership ukusukela oko wathengwa kwiMaritzburg United kunyaka ophelileyo. 
Stellenbosch: Stephens, Van Heerden, Johannes, Mthethwa, De Goede, Van Rooyen, Jabaar, Sinkala, Du Preez, Dimgba, Mendieta. 
Amalalela: Langeveldt, Nange, Adams, Scott, Skelem, Macheke, Johnson, Robertson, Msengi. 
Mamelodi Sundowns: Onyango, Nascimento, Lakay, De Reuck, Morena, Maboe, Sirino, Coetzee, Mkhulise, Zwane, Shalulile. 
Amalalela: Goss, Modiba, Soumahoro, Mkhize, Mudau, Jali, Erasmus, Affonso, Domingo."	not available
sports	iRoyal AM naBafana Bes’thende baqengqe iqanda eChatsworth Stadium	"Amaqela aKwaZulu-Natal agoduke egoqoza nenqaku elinye macala emva komdlalo wedabi lobukhaya namhlanje. Oku kwenzeke emva kokuba Abafana Bes’thende bebambene ngeqanda neRoyal AM ebibuthuntu emdlalweni weDStv Premiership obubanjelwe eChatsworth Stadium. Omabini amaqela aqale umdlalo ngesantya esiphezulu futhi kubonakala ukuba alambele amanqaku amathathu. Nangona bekunjalo – kodwa akubangakho nalinye elikwazileyo ukubhalisa ebhodini kwisigaba sokuqala somdlalo. 
Izitshovutshovu zeRoyal AM ezifana noNdumiso Mabena noMenzi Masuku zizamile ukudala amathuba okufaka amagowuli – kodwa yala iGolden Arrows emva ikhokelwa ngunozinti wayo odlale kakuhle, uNkosingiphile Gumede. Emva kokubhutyuza kwisigaba sokuqala, omabini amaqela aphinde athathana kwesesibini isiqingatha. Naso isigaba sesibini siziqaqambise ngomdlalo omhle – kodwa into ebimbi kukunqaba kwamagowuli nangona amathuba ebekhona emdlalweni. 
Emizuzwini yokugqibela yomdlalo, uKnow Mutizwa noNqobeko Dlamini bazamile ukufaka igowuli – wala kwaphela uNyame ezipalini. Naye uGumede kwelakhe icala unqande amanzi engena endlini emizuzwini yokugqibela. Emva komdlalo wanamhlanje, iRoyal AM ihleli kwindawo yesine emva kokuqokelela amashumi amabini anesithathu amanqaku emidlalweni elishumi elinesihlanu. Yona iGoldena Arrows ihleli kwindawo yethoba, iqokelele ishumi elinethoba lamanqaku emidlalweni elishumi elinane. 
Royal AM: Nyame, Mkhize, Mashikinya, Mabuza, Letsoalo, Matjila, Manganyi, Phalane, Mahlasela, Mabena, Masuku 
Amalalela: Mabokgwane, Dlamini, Sera, Lingwati, Monamodi, Pelembe, George, Maxwele Ncobeni. 
Golden Arrows: N.Gumede, Zuke, Ndlovo, Mantshiyane, M.Dube, Dlamini, L.Dube, Magubane, Mmodi, Sibiya, M.Gumede 
Amalalela: Mbatha, Nxadi, Mtshali, Fikizolo, Ndwandwe, Cele, Nkosi, Gumbi, Mutizwa."	not available
politics	Bagxekiwe oomasipala abangayinakanga iEPWP	"Umphathiswa wesebe lezendlela nemisebenzi yoluntu eMpuma Koloni uThandiswa Marawu utyityimbisele umnwe oomasipala beli phondo ngomkhwa wokungathatheli ngqalelo nokubetha ngoyaba inkqubo yemisebenzi enanileyo karhulumente (EPWP).  
UMarawu ukuthethe kumsitho wokuqala wamawonga iKamoso Awards, apho bekuwongwa oomasipala, amaqumrhu, namasebe karhulumente, kwakunye nemibutho yabucala eqhube kakuhle kwinkqubo yeEPWP ephantsi kwesebe alikhokeleyo kunyaka mali odlulileyo ka2014/2015.  
Lo msitho ububanjelwe kwaDan ngaphandle kwaseMthatha kubusuku bangolwesine, uzinyaswe ngabo bonke oomasipala beli phondo.  
Iphulo le EPWP lasungulwa ngurhulumente kwiminyaka embalwa edlulileyo ngenjongo yokuvelisa amathuba engqesho, ukugxothwa kwekati eziko nokuphuculwa kwempilo zabantu, yabekwa kwiiofisi zosodolophu koomasipala abohlukileyo.  
UMarawu obebonakalisa ukungonwabi uthe “Kukho oomasipala abangayikhathalelanga inkqubo yeEPWP ususela oko yathi yasungulwa ngurhulumente wayinika eli sebe. Kwabanye akukho gosa libekiweyo ukuqinisekisa ukuba iyaphumelela.”  
Uqhube wathi, “Omasipala mababe nesabelo-mali esithathwa kwimali sabelo sezinto ezisisiseko. Ndicela oosodolophu nooceba bayijonge ngeliso elibanzi le nkqubo ukuze umsebenzi uhambe ngendlela efanelekileyo.”  
UMarawu ukwathe “Kwiphondo elonganyelwe yindlala nentswela ngqesho, kusekho oomasipala abangakwazi kusebenzisa imali yale nkqubo kodwa ikati ilele eziko kumakhaya amaninzi.” 
Angaphezulu kwamashumi amabini amacandelo awongiweyo, kuquka namasebe karhulumente. Umasipala ofumene ezona mbasa zininzi yiChris Hani. Lo masipala ufumene imbasa ezisibhozo kwezingamashumi amabini anesihlanu. 
Igosa elijongene nale nkqubo eChris Hani uSimon Makhambi uthi bayavuya kukuphumelela amabhaso angaka. “Sikhuthazekile yile mpumelelo nokubonwa komasebenzi wethu lisebe ephondweni.  
Okona kusenze saphumelela emagqabini kukucwangciso inkqubo,ukulawula ngokuzimisela nokuchitha imali ngendlela efanelekileyo sigxothe ikati eziko kumakhaya amaninzi,” utshilo uMakhambi.  
Usodolophu waseNyandeni uMesuli Ngqondwana uthe makuthathwe olunye unyawo kunyuswe umgangatho weEPWP kuphindwe kujongwe umgangatho womsebenzi owenziwayo.  
Amasebe afana nelokhuselo nonxibelelwano, elezemfundo namanye nawo athe awongwa. Oomasipala abangaphumelelanga bakhuthaziwe ukuba bazimisele kulo nyaka-mali."	not available
sports	Ukuphose ngemva okwayizolo uFreese!	"Umqeqeshi weHighlands Park, u-Allan Freese, uthi iqela lakhe lizakwenza ngcono kumdlalo ozayo nangona elele intliziyo igobile emva komdlalo wayizolo.  
Le ndedeba ibhexesha iqela elitsha kwi-Absa Premier Soccer League ithi izigqibo ezithathwe ngusompempe zimshiye engaxolanga kwaphela emva komdlalo.  
IHighlands Park iphulukene nomdlalo wayo wokuqala ukusukela oko iqalile le sizini ngethuba ibethwa yiKaizer Chiefs ngo’1-0 kumdlalo obuseMakhulong Stadium ebizele ime ngeembambo izolo ebusuku.  
Eli qela lohlwaywe ngepenela emva kokuba usompempe walohlwaya kabuhlungu kophambi kwalo wayizolo. 
Amakhosi afumene igowuli lawo lempumelelo ngepenela efakwe nguGeorge Lebese. Seso sigqibo kanye esingamxolisanga uFreese.  
“Kokwesingaphi sibethwa ngolu hlobo? Ziipenela zimbini kwimidlalo ebini – masibambe apho,” utshilo uFreese emva komdlalo. 
Nangona kunjalo lo mqeqeshi owayeqeqesha iPlatinum Stars uvumile ukuba iChiefs ibuye inamandla kwisiqingatha sesibini.  
“Ibuye ingcono emva kwekhefu iChiefs – kodwa nathi besinawo amathuba okufaka amagowuli nangona ebengacacanga kakuhle. Into emasiyenze kukubuyela emva, siyolungisa iimpazamo zethu.  
Sinomdlalo ngoMgqibelo esilindele kuwo iPolokwane City – kuse kutsha kwimidlalo yePSL. Amakhwenkwe azamile, azakwenza ngcono kwilixa elizayo,” utshilo uFreese."	not available
sports	URabada uyasicekisa isenzo sakhe	"Nangona uKagiso Rabada ekwinqanaba eliphezulu kwikhono lakhe leqakamba – kodwa ukusikwa kwakhe kwiqakamba uyakucekisa ngoba kuqhokra kabuhlungu iqela lesizwe alidlalelayo. 
 URabada, 22, uthiwe nka ngesigwebo esingumdliwo oyimali nemidlalo emibini engadlali emva kokuba efunyenwe enetyala lokugila umdlali weAustralia, uSteve Smith, komnye wochungechunge lwemidlalo yovavanyo kwiveki ephelileyo eSt George’s Park. 
 Lo kaRabada uphoswe yimidlalo emibini emva kokugwetywa yiICC. Le ndedeba iphoswe yimidlalo emva kokudlala kakuhle kakhulu kumdlalo iProteas ebethe kuwo iAustralia ngoothinti abalishumi elinanye.  
Kula mdlalo uRabada uchongwe njengoyena mdlali oqaqambileyo, oko kwenzeke emva kokube ewise oothinti abalishumi elinanye abayibulele yazingceba i-Australia. 
“Yah, akumnandanga ukunqunyanyiswa emva kokudlala kakuhle. Ndicinga ukuba ndiliphoxile iqela. Kufuneka iphele le nto. Andikwazi ukuphindaphinda isenzo esinje ngoba sibetha iqela lam. Bendikunqwenela ukudlala kwimidlalo elandelayo,” utshilo uRadaba emva kokudlala kakuhle. 
Nakubeni uRabada ohlwayiwe ngenxa yesenzo sakhe – kodwa uthi akazimiselanga kuyiguqula indlela aziva ngayo.  
“Ngeke nditshintshe – kodwa kufuneka ndiyenzele qelele ebantwini indlela endivuya ngayo. Ikhona into endingayiqondi kakuhle. Akukho nto endinokuyenza ngoba imithetho yimithetho. Isizathu esibangele siye kwinkqubo yoluleko kukuba siyabona ukuba kukhona ukungafani kwendlela ekwenziwa ngayo. Ukuba ndandimgile ngabom ngegxalaba, bendingeke ndiyoyiphikisa lo nto. Zange ndive naxa ndimgila ngoba ndandivuya,” utshilo uRabada. 
Lo mdlali weqakamba odume ngokugibisela ibhola yeqakamba,  uyibethelele into ethi kufuneka akuyeke ukuphoxa iqela lakhe.  
Ukapteni weProteas, uFaf du Plessis, ufuna ugxa wakhe ayitshintshe indlela enza ngayo izinto. Le midlalo yovavanyo phakathi koMzantsi Afrika neAustralia ithande ukungcoliswa zizenzo zabadlali abangaziphathanga kakuhle ebaleni nangaphandle kwebala."	not available
politics	Amawaka emisebenzi kubantu abahlelelekileyo	"ISEBE lezeNdlela neMisebenzi yoLuntu eMpuma Koloni lidale intlaninge yemisebenzi ekumawaka angamashumi amane anesithoba namakhulu alithoba anamashumi alithoba nesibini (49 992) kubantu abahlelelekileyo kule minyaka mine idlulileyo, lidlula kumlinganiselo ebeliwubekelwe wokudala imisebenzi ekuma49 150. 
Oku kudizwe nguMphathiswa weli sebe uThandiswa Marawu ngethuba ebesenza intetho yomgaqo-nkqubo wesebe lakhe kwiNdlu yoWiso-Mthetho eBhisho izolo. 
“Le mpumelelo ibonakalisa ukuzinikela kwethu ukuqinisekisa ukuba umsebenzi wolwakhiwo lweziseko uxhamlisa abona bantu bahlelelekileyo kwiphondo lethu,” kutsho uMarawu. 
Le misebenzi iphantsi kwenkqubo yesebe, eyaziwa njenge-Expanded Public Works Programme (EPWP). 
Kunyaka-mali ka2018/19, oqala ngomhla wokuqala kuTshazimpuzi, UMarawu uthi eli sebe liyaqhuba nenkqubo ye-EPWP. 
“Siza kuqhuba neenzame zethu zokuqubisana nemiceli-mngeni yentswelo-ngqwesho nendlala, sisebenzisa i-EPWP. Yimisebenzi ekwiwaka elinamakhulu asixhenxe anamashumi amabini anesine (1 724) ekulindeleke ukuba idalwe lisebe [kulo nyaka-mali],” utshilo uMarawu. 
Okunye okwizicwangciso zesebe kulo nyaka-mali kuquka ukufakwa kwabantu abangaphangeliyo abangamakhulu amathathu (300) phantsi kwenkquleqhu yephondo yokudibanisa abo bangaphangeliyo kwakunye nabaqashi, eyaziwa njenge-Amathuba Jobs Portal. 
UMarawu ukwathe oonokontraka abangamakhulu amabini (200) baza kuxhaswa kwaye abangamashumi amathandathu baza kuphuculwa ngokwenqanaba lokusebenza, logama abafundi abakumakhulu alithoba (900) beza kuqeqeshwa njengamagcisa (artisans), ze abafundi abalikhulu, abangaphangeliyo, beza kufakwa phantsi kwenkqubo yenkonzo yolutsha kazwelonke iNational Youth Service Programme (NYS). 
Kusenjalo, bangamakhulu alithoba anamashumi asibhozo anesithandathu (986) abahlali abathe baqeshwa kwisigaba sokuqala nesibini sokwakhiwa kwendlela uR61 esuka eMagusheni ukuya eMzamba nexabise amashumi asibhozo anesixhenxe ezigidi zeerandi (R87 million), logama amashumi alithoba anesithandathu amashishini asakhasayo athe aqeshwa ukusebenza kule ndlela ngemali ekwi-R141 yezigidi zeerandi. 
Kwindlela yaseNkantolo eMbizana, ekulindeleke ukuba igqitywe kungekudala, kuqeshwe abahlali abakumashumi asibhozo nesithoba kwakunye noosomashishini abasakhasayo abalishumi elinesithandathu ngemali ekwizigidi ezilishumi elinesithathu zeerandi. 
Kwindlela esuka kuN2 isiya kwisibhedlele iSiphethu, ekwisigaba sesibini, umsebenzi uqhuba kakuhle kwaye uza kugqitywa kungekudala, apho kuqeshwe abantu abakwikhulu elinamashumi asixhenxe anesithandathu kuquka noosomashishini abasakhasayo abakumashumi amabini anesithandathu. 
Ezinye iindlela elixakeke zizo iphondo, neziza kugqitywa kungekudala, ziquka esuka eTombo isiya kwisibhedlele Isilimela kwanesuka kuCentane isiya eQholorha. 
Kumba wokwakhiwa kwee-ofisi zikarhulumente eBhisho, uMarawu uthi izimemo zokukhweba abo banomdla wokuthabatha inxaxheba kulo msebenzi zazikhutshiwe kweyeDwarha nyakenye, kodwa akukho bantu bafaka amaxwebhu okwenza lo msebenzi. 
“Isebe liye ladibana nesebe lezezimali kuzwelonke, sisebenzisana nesebe lezezimali lephondo, ukuze sijonge indlela yenkqubo evulelekileyo yesiniki-xabiso (tender),” utshilo uMarawu."	not available
sports	IStormers iyazibonakalisa kwiSuper Rugby	"Le mpelaveki iphelileyo ibiyeyona inika umdla kwiSuper Rugby, ingakumbi kumaqela alapha eMzantsi Afrika. IStormers siqhube kakuhle kakhulu ePerth ngoMgqibelo kwaye impumelelo yaso ithetha ukuthi eli qela laseNtshona Koloni liphumelele inkomfa yokuqala yamaqela ase-Afrika. 
Khange uqale kakuhle umdlalo phakathi kweStormers neForce kuba emva kwemizuzu engamashumi amathathu anesixhenxe, la maqela ebebambene ngamanqaku amathathu. Ukungqengqa ekalikeni kabini kwabadlali beStormers kulincede kakhulu eli qela, lahamba phambili ngamanqaku phambi kokuba kuyiwe ekhefini. 
Kuye kwanyanzeleka ukuba lisebenze nzima eli qela ukuze lifumane inqaku lebhonasi, sele kushiyeke imizuzu engamashumi amabini anesibini. Imeko yemoyezulu inyanzelise iStormers ukuba sitshintshe indlela yokudlala. Abadlali bangemva uJean-Luc du Plessis noNic Groom benze kakuhle ngamanqina abo. 
ILions nesabambe indawo yayo ephezulu kumaqela eSuper Rugby kufuneka iqinisekise ukuba ibuya nayo onke amanqaku kumdlalo wayo olandelayo, nowokugqibela kwiSuper Rugby xa izakube idlala neJaguares kuMgqibelo esiya kuwo. 
Kwiveki ephelileyo bekukho amarhe okuba eli qela laseRhawutini lingasebenzisa abadlalali abangomelelanga kakhulu. Ukuthelekiswa namaqela afane neSouthern Kings neJaguares kwimidlalo yokugqibela kube ngamanqaku ebhonasi awodwa kwiiLions. 
Into ebalulekileyo ngoku kukuba abadlali ingabangeni entloko into yokuhlala phezulu, kuba umsebenzi awukagqitywa. 
Elinye lamaqela azakuma endleleni yeeLions, yiWellington Hurricanes yaseNew Zealand. Izolo eli qela lizibekele indawo kwimidlalo eyandulela amagqibela kankqoyi yeSuper Rugby."	not available
politics	IBhayi lithwaxwa kukushokoxeka kwamanzi	"UMASIPALA waseNelson Mandela Bay ukwimeko embi yokushokoxelwa ngamanzi emva kokuba iSebe lezaManzi libhengeze ukuba lo masipala unamanzi ashiyeke kangangomlinganiselo we-18.5 yeepesenti. 
 
Le ngxelo yeSebe lezaManzi iza kanye xa umasipala waseNelson Mandela Bay ebongoza uluntu ukuba lusebenzise ngononophelo amanzi, kungenjalo ayakuphela athi kroqo. 
 
ISebe lezaManzi lithi unobangela wokushokoxeka kwamanzi eNelson Mandela Bay kungenxa yemvula yasebusika engakhange ine ngendlela eqhelekileyo. Isebe likwathe uMasipala iSarah Baartman, emelene neNelson Mandela Bay, naye ukwingxaki embi yokushokoxelwa ngamanzi. 
 
ISarah Baartman yindawo apho kuqhutywa ushishino lezoLimo kwaye le mbalela iqhwalelisa olu hlobo loshishino, litshilo iSebe. 
Isithethi sezaManzi uSputnik Ratau, ukhuthaza uluntu ukuba lusebenzise ngononophelo amanzi, watsho esithi ukuvuza nokumoshwa kwemibhobho yamanzi makubikwe kwinombolo engu 0800 200 200."	not available
politics	Ikhubeke yawa iNFP	"Ndiyangqinelana nesigwebo seNkundla yoLonyulo esithi ukwehluleka kweNational Freedom Party ukuzigqatsa kulwenyulo loorhulumente bomasipala olungomhla we-3 kuAgasti  kuziziphumo zokungathobeli imiqathango yoMthetho woLonyulo. Asinto ekungagxekwa ngayo iKhomishini yoLonyulo. 
Inkudla isikhabile isicelo salo mbutho sokokuba wenzelwe idolo emva kokusilela ukuhlawula imali eqingqiweyo ngomhla omiselweyo ehambisana nokwamkeleka koluhlu lwamalungu awo kwizithili ezahlukeneyo adweliselwe ukuba avotelwe abe ngooceba. Umthetho uchaza ngokucacileyo ukuba akukho qela lezopolitiko okanye mntu unokuzigqatsela ulwenyulo ngaphandle kokuhlawula le mali. 
Ukuququzelelwa kolonyulo olukhululekileyo nolungenakwenzelelela kulawulwa ngumthetho, yaye iKhomishini yoLwenyulo inikwe amandla ngumthetho okubeka imiqathango ehambelana nomsebenzi wayo. Omnye wale miqathango kukumisela inkqubo enamaxesha aqingqiweyo eyaziwa nge election timetable nekuthe kwesi sihlandlo yapapashwa ngomhla we16 kuMeyi . Le nkqubo, nebalulwa ngaphezu kwezihlandlo ezilithoba kuMthetho woLonyulo looMasipala, igunyazisa ukuba uluhlu lwabazigqatsela ulwenyulo kunye nemali ehambelana nalo ziphelele ngomhla we2 kuJuni. 
Ngaphambi ko2006 umthetho wawugunyazisa ukuhlawulwa ngohlobo lwetshekhi ngaxesha-nye xa kungeniswa amagama abagqatswa. Kodwa kwatshintsha oko emva kwesivumelwano sango 2006 phakathi kweKhomishini yoLwenyulo kunye namaqela ezopolitiko ngokuthi kuvunyelwe uhlobo lokuhlawulwa kwesixa-mali ngqo kwi akhawunti yebhanki yekhomishisni egameni labagqatswa bonke abakuluhlu leqela lezopolitiko ngalinye. Ukusebanza kwale nkqubo kucaciswa minyaka le phambi kolwenyulo ezintlanganisweni zeKhomishini namaqela ezopolitiko. 
Kwakhona, zininzi izicwangciso zamalungiselelo olonyulo ezisekelezelwe kule nkqubo inamaxesha aqingqiweyo neziquka ukushicilelwa kwamaphepha asetyenziswa xa kuvotwa awaneleyo naneenkcukacha ezichanekileyo. Ngenxa yobungakanani balo msebenzi wokuququzelela ulwenyulo, kunyanzelekile ukuba wonke ubani obandakanyekayo athobele umthetho nemiqathango emiselweyo. 
Kungoko kungalindelekanga ukuba iKhomishini ikhumbuze amaqela ezopolitiko onke amaxesha ngokubaluleka kokuthobela umthetho nemigaqo. Umzekelo, nangona ugunyazisa ukuba iwakhumbuze iphinde ithundeze xa abagqatswa bengagcwalisanga ngokupheleleyo nangokuchanekileyo iinkcukacha zabo kumaxwebhu okungenela ulwenyulo, akukho xanduva lokwenza oko malunga nokuhlawulwa kwemali ngaphambi kokuphela kwexesha elimisiweyo. Kusemagxeni eqela ngalinye ukuqinisekisa oko. 
Kulapho kubonakala khona ukubaluleka kokusebenzisana kwabo bonke ababandakanyekayo kulonyulo ngalunye kuba kaloku iKhomishini yoLonyulo inoxanduva lokulungiselela bonke abazigqatsela ulwenyulo ngohlobo olungenamkhethe. Xa kungenjalo isidima nokukhululeka kolonyulo singawela phantsi singcoliseke. 
Ngohlobo olufanayo naxa abavoti kulindeleke ukuba bathwale uxanduva lokubanezazisi, ukubhalisela ukuvota kwiindawo abahlala kuzo, ukuyokuvota ngosuku olubekiweyo; kukwalindeleke ngokufanayo kwabazigqatsela ulwenyulo ukuba bathobele umthetho nenkqubo enamaxesha aqingqiweyo. Ngohlobo olufanayo naxa kungenakulindeleka ukuba abavoti bayokuvota naphi na apho bathanda khona bephethe naluphina uhlobo lwesazisi abaluthandayo, akulindelekanga ukuba abazigqatsela ulwenyulo benze unothanda ngohlobo abazibandakanya ngayo nolwenyulo. 
Inkqubo enamaxesha aqingqiweyo yiKhomishini zisengaba zezinyanzelisa inkxamleko enkulu kodwa konke oku kukho ngezizathu zokuqinisekisa ulwenyulo olukhululekileyo nolungenamkhethe. Xa oku kungalandelwa kusengakhokelela ekubhidaneni kwebhobhile nokungakhokelela ekubeni lilize kwelungelo lethu sonke lokuvota. 
Lilonke ke isicelo seNFP sokuba yenzelwe idolo bekufanele sikhatywe yinkundla, njengoko kukhe kwanjalo nakwiAfrican Christian Democratic Party ngo2006 kunye ne-Inkatha Freedom Party ngo2011. 
Ukukhatywa kwaso kuphendula umbuzo othi: ingaba iKhomishini inawo na umhlaba wokwenza idolo ngokwamkela ukuhlawulwa kwemali emva kwexesha elimiselweyo? Impendulo yelandulayo njengoko ukwenziwa kwedolo kungehlisa isithunzi solwenyulo ngokuvumela ukubanomkhethe kuhlobo iKhomishini esebenzisana ngalo nabazigqatsele ulwenyulo. IsiNtu sithi: ukufa kwamajoni kukwanda kwezikhali. 
Abalandeli beNFP sebeyakuzifumanela abanye amababavotele kolu lonyulo. Oko kube yinzuzo kwamanye amaqela ezopolitiko."	not available
entertainment	Lulonwabo lodwa eMthatha	"ULONWABO luzakube lujuliwe eMthatha kule mpela veki komdala nakomncinci ngethuba kubanjwe umnyhadala obizwa ngokuba yiCharity Golf Day and Concert, eMthatha Country Club. 
Ngokokutsho komququzeleli walo msitho uBongiwe Gana, kusasa ngomso ukusukela ngentsimbi yesixhenxe kuzakube kudlalwa igalufa eCountry Club lo gama bona abantwana bazakube bezonwabisa kwiJumping Castle.  
Kukhona nokhuphiswano kwanamabhaso ze ukutshona kwelanga kubenekonsathi ukusukela ngentsimbi yesithandathu (6) ngorhatya kuze kuse, apho kulindeleke abacula iHip Hop, Kwaito, nabenza imibongo.  
UBetusile Mcinga, imvumi yomculo wokholo, uPastor Nozewu woMhlobo Wenene FM, uPK, Bushy Dubazana kwakunye nabanye ooDJ basekuhlaleni bazakube bekhuphisana eqongeni batsho kuze kuse. 
“Oku ziinzame zokuqokelela imali yabantwana abahlala kumakhaya agcina abantwana bahlelekileyo. Sifuna nabo bazive bethandwa, kwaye bemkelekile besemakhayeni ashushu,” utshilo uGana. 
Amatikiti yiR30 lo gama iyiR100 kwiVIP. Ngeenkcukacha, tsalela ku073 358 5758/ 082 497 1722."	not available
health	Zigade kwisifo somhlaza	"Ukusweleka komsasazi wodumo uXolani Gwala esaze ngobuso ezweni kubangela ukuba siphose ingqwalasela engakumbi kwisifo somhlaza nakuzo zonke izifo ezichaphazela amadoda.  
Kaloku le nyanga yeNkanga ichongwe lisebe lempilo njengethuba lokuphonononga izigulo ezigxile kootata.  
UGwala usutywe kukufa emva kokungcungcuthekiswa sisifo somhlaza wesisu iminyaka emibini. 
Minyaka le, kufakwa imipoposho nezibhengezo ezikhuthaza amadoda ukuba enze imigudu yokuhlala esempilweni, afune uncedo kwakamsinya apho kufumaniseke ukuba ayachaphazeleka.  
Kwenziwa amaphulo okonyusa iingxowamali ngokuthi kubalekwe, kuhanjwe bambi bade bachebe neendevu kwilinge lokulwa nesifo somhlaza.  
Iingxelo ezipapashwe ngabakwa Cancer Association of South Africa (Cansa) zibonisa ukuba umhlaza ohlasela idlala lobudoda (prostate) ngowona ugqugqisayo ehlabathini ngokubanzi, kukho iimpawu zokuba elo nani liyenyuka nalapha eMzantsi Afrika.  
Uqikelelo lubonisa ukuba indoda enye kwalishumi elinesithoba isesichengeni sokuba ifunyanwe ngulo mhlaza. Ukanti uphando lubonise ukuba amadoda antsundu ngawona anethuba elikhulu lokufunyanwa ngulo mhlaza.  
Kuqikelelwa ukuba ngowama2025, inani labantu abachatshazelwa ngumhlaza jikelele liyakwenyuka, emadoden iya kuba ngumyinge we50% logama koomama iya kuba ngu40%, aya kuthi la manani aphindaphindane ngowama2040.  
Oku kubanga ixhala ngokwenene. Esi sifo asikhethi hlanga, sini naminyaka. Ngethuba wayethetha eGordon Institute of Business Science nyakenye uGwala wathi. “Ndiyeyona ndoda isempilweni kwaye anditshayi. Ndisandula ukugqiba iLondon Marathon.  
“Andiseli kwaye nditya ukutya okusempilweni…kodwa ndothuswe ngumhlaza osele uqandusele. Lilonke kufuneka silixabise ithuba lokuphila esinalo.” 
 Kodwa likhona ithemba kuba iSebe lezeMpilo linezicwangciso zokulwisana nomhlaza kwilizwe ngokubanzi kwaye wonke umntu unakho ukufumana uncedo kufuphi kwindawo ahlala kuyo.  
Njengokuba sithokombise iintloko sizilele umfo kaGwala “kufuneka silixabise ithuba lokuphila esinalo” kwaye siyikhawulezelele into enokwenza nempilo yethu.  
Zihlole rhoqo, phila ubomi obucocekileyo."	not available
sports	UMzantsi Afrika uvuyisana noCaster Semenya	"Abantu boMzantsi Afrika abayivali imilomo emva kwempumelelo eshukumise lonke ihlabathi efunyenwe nguCaster Semenya ekuseni namhlanje eRio de Janeiro. 
Le ntokazi yaseLimpopo iphumelele imbasa yeGolide kwii-Olimpiki okokuqala kwezi zalo nyaka namhlanje.  
Akuphelelanga ngoba kwangaxeshanye, uCaster Semenya, ube ngumntu wasetyhini wokuqala omnyama ophumelele imbasa yeGolide kwii-Olimpiki ophuma kweli lizwe loMzantsi Afrika ezimbalini.  
Iqela lilonke ebelimele uMzantsi kwii-Olimpiki zika’2016 eRio libuye neshumi leembasa. Zimbini kuphela iiGolide – enye ize noSemenya lo. 
Kubekho ukuphucuka kwezi ii-Olimpiki ngoba ukwazile ukufumana eyona mbasa iphezulu – iGolide. Ngo’2012 eLondon, uCaster Semenya, wabuya nembasa yeSilivere.  
Abantu abaninzi kwiindawo ezahlukeneyo kwihlabathi kuquka neembaleki ezithile zivakalise ukungonwabi kwazo ngokukhuphisana noCaster ngenxa yemeko yobuni bakhe ezithi imnika amandla angaphezulu – kodwa yena ingqondo yakhe uyibeke kwiGolide le ebeyele yona eRio de Janeiro futhi wabuya nayo.  
USemenya uqinisekise ukuba izimvo zabantu abaneenjongo zokumtheza amandla akazihoyi ukusukela ekuqaleni ukuzothi ga ekugqibeleni.  
Yiyo lo nto ekwazile ukwenza imbali kweli loMzantsi Afrika ngokuthi afince umgama ongamakhulu asibhozo eemitha [800m] ngexesha elingumzuzu amashumu amahlanu nesihlanu emizuzwana [1:55.28].  
Sesona santya sakhe siphucukileyo ukusukela ngo’2009.  
“Umgama ongamakhulu amane wokuqala [400m] siwubaleke ngesantya esiphezulu kakhulu, wonke umntu ebetyhalela phambili. Umqeqeshi wam uthe kum kufuneka ndibenomonde futhi ndiphakamise ngakumbi kuphela xa kufanelekile.  
Kumnandi kakhulu ukubaleka neembaleki zehlabathi ezikwizinga eliphezulu,” utshilo uSemenya."	not available
entertainment	Snerah: Le iza kuphelel’ ematrasini	"Le ndaba yakho yokundilandela, undilandela kuFacebook, kuTwitter naku-Instagram, ubusy uyareact(a), iyophelel’ eMatrasini. 
Lawo ngamazwi akwingoma entsha kaSinelizwi “Snerah” Mbidana ethi ‘Ematrasini’. 
Le ngoma kaMbidana, esandul’ ukuphuma ekhasini, yenzelwe abathandi bomculo ukuba balibale kancinane ngoxinizelelo abanalo olubangelwe kukufika kweCovid-19. 
Le ngoma inendawo ethi [Wakhomenta, ndakhomenta, wareact(a) ndareact(a), zam’ eyokuza ikhona eyokubuya]. 
Ebalisela I’solezwe lesiXhosa ngale ngoma, uMbidana uthi umculo wakhe ukhuthazwa bubomi bemihla ngemihla, izinto ahlangabezana nazo kwanamabali abantu abamngqongileyo. 
“Yingoma eyonwabisayo kakhulu ebantwini abatsha. Iza kubenza balibale okomzuzwana ngekhorona,” kutsho uMbidana. 
Igama elisetyenziswe nguMbidana kule ngoma yakhe elithi ‘Ematrasini’ lisetyenziswa ngabantu abatsha kumakhasi onxibelelwano xa bethetha ngokuwela iziko. 
“Kuba [ngeli xesha leCovid-19] bechitha ixesha elininzi kumakhasi onxibelelwano, kuphinde kubekho amagama abaye badlale ngawo, ’ematrasini’ ibe lelinye lamagama atsale umdla kum,” kutsho le mvumi. 
Kule ngoma uthi usebenze neAfro-Victimz. 
UMbidana, waseLuphilisweni eMbizana, ucula umculo wohlobo lweAfro-House neAfro-Soul. 
Enye yeengoma zakhe ethi ‘Abalali’ akunye kuyo noFusion Tone, yaphumelela imbasa yeBest Dance Song kumawonga iSouth African Upcoming Musicians Awards. 
Ukanti enye ingoma adume ngayo ithi ‘Ndibambe’ nayenze noDJ Soso. 
Umculo kaMbidana uyafumaneka kuzo zonke iivenkile zeintanethi."	not available
entertainment	Imithandazo kaDumza Maswana ivakele	"INKQUBO kaDumza Maswana yomngqungqo, iza kuba liqonga lokudyusha iimvumi ezisakhasayo kwaye idlale umculo weemvumi zasekhaya. 
Esi sisithembiso sikaMaswana oza kusasaza ngendyondyo inkqubo yeJazz yoMhlobo Wenene FM ngale Cawa. 
UMaswana, naye okwayimvumi yeJazz, ngomnye wamazwi amatsha aqeshwe nguMhlobo Wenene kulo nyakamali oqala ngomhla wokuqala kuTshazimpuzi. 
Ungena ezihlangwini zikaElvis Mali oqhube le nkqubo iminyaka eliqela emva kokuthabatha iintambo kuMam’ uSylvia Mdunyelwa. 
“Uthando lwam lomculo kunye nothando lukanomathotholo luye lwalungelelaniswa njengoko ndiza kube ndisabelana ngolwazi lwam nabaphulaphuli kwaye kwangaxeshanye ndifunde kubo, ” kubhala uMaswana kumaqonga onxibelelwano. 
Le mvumi, 39, enkaba iseBirha, eNgqushwa, ithi ukufumana lo msebenzi kanomathotholo kuthetha ukuba kuvalwa isikroba ekudala inaso sokulambela ukusasaza. 
“Ukulambela unomathotholo kwam kuye kwakhula, bendiye ndiyokuhlala nabasasazi estudiyo, ndibabukele besenza into yabo,” ubhale watsho. 
“Bendihlala noLulu Haarmans, uElvis Mali kuquka uAmaza noBongs [Nqiqi] kwistudiyo sabo esiseRhawutini – leyo mhlobo wam, biyindlala yokwenene,” kutsho uMaswana. 
Uthi ushicilele iidemo, waze wathengisa nangeembono anazo [ngonomathotholo]  kubaphathi bakanomathotholo ukuze bamqaphele, oku ukwenze iminyaka eliqela, kodwa xa kunamhlanje iminqweno yakhe ide yabe iyafezekiswa. 
UMaswana uthi ukhuthazwe ngabasasazi beJazz abaliqela, abafana noIke Phaahla, Collin Kgari, Nothemba Madumo, Brenda Sisane, uKG Moeketsi noNicky B. 
“Ndiwongekile ukuba kwindawo enye nabo, kwaye ndiyathemba ukuba ndiya kunyukela kwinqanaba labo. Ndibamba ngazibini kubaphathi besi sikhululo ngeli thuba,” uqhube watsho. 
UMaswana kuMhlobo Wenene uza kwenza noFundo Lwencwadi. 
Ukwathi ufumene imiyalezo emininzi yokuvuyisana naye esuka kwizihlobo, abalandeli bomculo wakhe kuquka noosaziwayo kwezosasazo. 
Le mvumi ithi baninzi abantu enokubabulela abathe bayilola ukuze ifikelele kwindawo ekuyo namhlanje, kwabo bantu kukho owayenguMphathi weTruFM, uThobeka Buswana. 
“Njengoko waba ngumntu wokuqala ukundinika ithuba lam lokuqala kunomathotholo ngo2015, njengelizwi lesitishi. Le ndima ibumbe ikhondo lam kunomathotholo ngeendlela ongenakuze uzazi,” kutsho le mvumi edume ngengoma ethi Molo. 
UMaswana uthi kule nkqubo yakhe yeJazz uza kudlana iindlebe neemvumi zeJazz, iiprodyusa kuquka nabathandi balo mculo. 
Ungaphoswa kuMhlobo Wenene ngeCawa ukuqala ngentsimbi yeshumi ebusuku."	not available
entertainment	Usisi kaNathi ukhuphe icwecwe	"USISI kaNathi Mankayi uthi wangena kuqala kwezomculo, nangona nje umntakwabo ethe engena wabe sele ewungula iintliziyo zabaninzi. 
U-Amanda Mankayi (29) ukhuphe icwecwe lakhe elithi Zola Ntliziyo. 
Kwezinye izikhululo zikanomathotholo kudlalwa ingoma ethi Intonga Yam nefumekayo kweli cwecwe. 
U-Amanda uthe nangona nje uNathi edume kunene, kodwa nguye owangena kuqala kwezomculo, nanjengoko uNathi wayezithandela ukuzoba. 
“Ebendinceda kakhulu endlini endifundisa ngomculo, kodwa ethanda ukuzoba (uNathi). Kuninzi endikufunde kuye nangoku usandifundisa.” 
U-Amanda uthe uqale ukungena emculweni njengawo wonke umntu, ecula enkonzweni. 
“Nasesikolweni ndandicula, kodwa ndingakuthandi ngoba kwakunyanzeleke ukuba sicule umculo weekwayara.” 
U-Amanda uthe into eyenza iimvumi ezisuka eMpuma Koloni ziphumelele kukuba, abafiki eGoli bazifanise nabanye abantu. 
Uthi ukhule emamela iimvumi ezifana noBusi Mhlongo, Tu Nokwe, Dorothy Masuku, Jabu Khanyile ngoba kowabo kwakumanyelwa bona. 
Icwecwe lakhe liyafumaneka kwi-Itunes. Lingaqala ukufumaneka ezivenkileni kule veki."	not available
entertainment	Umnyhadala wefashoni eGcuwa	"Abathandi befashoni baza kube bethe ntsho amehlo kwiimpahla zefashoni xa abathungi beli phondo beza kube bebonisa ngeempahla zabo abazithunga ngokwabo eBelle’s Guest House eGcuwa ngale mpelaveki.  
Oququzelela lo mnyhadala obizwa ngokuba yiLA Tesh Charity Fashion Show, uThembakazi Sikundla, owaziwa ngelikaQueen LA Tesh kwifashoni, uthi sele yonke into ime kakuhle ukulungiselela lo mnyhadala ekulindeleke ukuba uthabathe iintsuku ezimbini, uMgqibelo neCawa. Uthi lo mnyhadala wefashoni kokokuqala usenzeka eGcuwa, kungoko uluntu lubonakalisa ukungxama nokuwonwabela.  
Encokolela I’solezwe, uSikundla uthi oku ziinzame zokonyusa ingxowamali yeQueen La Tesh Foundation eqale ukusebenza ngo2016 nenjongo ikukubeka uncumo kubantwana abahlala kumakhaya agcina abantwana abangathathi ntweni nabangenabo abazali afana neSiyakhana Child and Youth Care Centre esedolophini eGcuwa.  
Uthi lo mbutho ubusele uqalile ngosuku lwamaLungelo oLuntu kulo nyaka, watyelela iSiyakhana, uphathele abantwana izixhobo zokudlala. USikundla uthi kuninzi okuza kube kusenzeka kulo mnyhadala, ongayanga uyakuphoswa.  
Kulindeleke abathungi abaphuma eGcuwa, eDutywa, eQumrha kwakunye nabafundi abathungayo beYunivesithi iWalter Sisulu. 
Uthi ube nesivumelwano naba somashishini bathungayo ekubeni bangabhatali itafile babonise mahala iimpahla zabo, kodwa kwimali ekuthe kwathengwa ngayo kwitafile nganye iya kuthi ihlulwe iye kumnikazi wempahla, enye iye kwiQueen La Tesh Foundation ukonyusa ingxowa. 
USikundla uthi kwangaphakathi kumsitho kuzokubakho ithuba lokuba abantu bathenge iimpahla ezi zefashoni ngexabiso elehlileyo nelifikelelekayo. Uthi inyhweba le izokwenzeka kuphela ngezi ntsuku zimbini. 
Umboniso uyaqala ngentsimbi yeshumi elinesibini emini ukuya kwintsimbi yesithandathu ngoMgqibelo. Uqhubekeke kwakhona ngeCawa kwangexesha elinye. Amatikiti abo bafuna uyokubukela aqala kwiR100 ukuya kwiR150, kwaye eli tikiti linye lisebenza iintsuku zombini."	not available
politics	Iinkokeli ezithanda indlela	"Khawube nomfanekiso-ngqondweni wenkokeli eyasoloko ityhutyha aph’ esithubeni. Ihleli nje ikho yonke nje indawo. Kubangavulwa le indawo, kubangabanjwa lo umsitho, kubangabhubha lo, kubangazalwa lo, noba yintoni, ikhona le nkokeli.  
Isoloko inayo nentetho ezakuyiwisa, isoloko ikulungele nokufota. Ingaba na eso sisikhokelo esisiso? Bambi bangathi ukubonakala kwenkokeli yinto entle kodwa makhe siyiphonononge le ngcingane senze umzekelo ngephondo eli lethu leengqwele.  
Xa umntu esoloko esesithubeni inoba ulithatha phi ixesha lokwenza owona msebenzi wakhe? Iingxaki zeli phondo ziqala apho; linelishwa lokukhokelwa ngabantu abasoloko befuna ukubonakala endaweni yokutshona emboneni benze umsebenzi lo.  
Akukho kwanto enyanzelisa ukuba abaphathiswa babe besonyuka besehla lonke eli phondo benawo amasekela kwakunye neenqununu zamasebe wabo. 
 Bekumele ukuba aba baphathiswa bahlala kwiiofisi zabo bakhe baqulunqe imithetho nemigaqo enokuthi iphucule indlela elisebenza ngalo isebe elo akulo.  
Emven’ koko umntu acwangcise indlela yokulandelela ngqo ekuqinisekiseni ukuba iinkonzo zesebe lakhe ziyafikelela na kubantu. Siqinisekile abantu bangavuyela ukubona utshintsho neenkonzo zisiza kubo kunokuba babe bebonana nomphathiswa othile ngemini ethile.  
Kuyafuneka khe siyitshintshe indlela esisebenza ngayo. Ubuhilihili nodumo ayizozinto zinokusiphathela iinkokeli ezinokwenza utshintsho; inkokeli kufuneka ibonakale ngeziphumo zomsebenzi wayo hayi ngombhaco okanye isuti entsha qho kulo na lo umsitho.  
Asazi ke nokuba yinto enokulungiswa njani le ngoba ingulo ufuna eyakhe imizuzwana yodumo phambi kokuba kungene omnye omtsha endaweni yakhe emva kweminyaka emine."	not available
entertainment	Igazi ngeCawa kumabonakude!	"BAYAZIWA ngokuvelisa inkqubo yeMzansi Magic, uRockville, kungoku nje abavelisi bemidlalo kamabonakude iFergurson Films, babuya nomdlalo omtsha kraca ozakudlala ebusuku ngeeCawa obizwa Igazi. 
 Lo mdlalo uluhlobo lweDrama, noqala kwiMzansi Magic ngeCawa (10 April) ngo20h00, usa ababukeli kumacala amabini elizwe: eRhawutini, nangaphaya kweenduli nemiwewe yaseCoffee Bay kwiMpuma Koloni. 
 Igazi, kulapho sibona khona amabali emilingo, iintsomi kunye nedrama. Eli bali libalisa ngomlo ongobukhosi kusapho lwamaXhosa. Nanjengoko kuqhubekeka imfazwe kolu sapho nemilingo yasebusuku, kukho ekunyanzeleka ukuba alwele ubukhosi bukayise. Umbuzo ngowokuba: Ingaba iKumkani eyiyo izakude iphathe kusini na?  
Kulo mdlalo sibona abadlali abatsala umdla abafana noAnga Makubalo (odlala indawo ephambili kaBantu), uNomhle Nkonyeni, Jet Novuka, Allen Booi, Peter Se-Phuma, Zandile Msutwana, Thami Mngqolo, Charmaine Mtinta, Zikhona Sodlaka, Zenande Mfeyana, Vatiswa Ndara, Mnatha Vika  noTalitha Ndima."	not available
politics	Izigidi zentengo yezixhobo eLukhanji	"Ukuthengwa kwezixhobo ezitsha zokusebenza ngumasipala waseLukhanji kuzakuguqula indlela asebenza ngayo lo masipala kwiinkqubo zokugqithiswa kweenkonzo.  
Oku kuthethwe ngusodolophu walo masipala uNozibele Makhanda ngethuba ekudliwanondlebe nephephandaba I’solezwe lesiXhosa.  
Lo masipala ugalele imali ekwishumi elinesihlanu lezigidi zeerandi ukuthenga iiloli zokuchola inkunkuma kwanezinye izixhobo.  
“Zimbini ezifikileyo ngoku sithethayo silindele ezinye ezimbini ekulindeleke ukuba zifike ngenyanga yeSilimela, kukho nezinye ezimbini zokunyuka epalini zokulungisa umbane,” ucacise watsho uMakhanda.  
Lo sodolophu uthi eyona ngxaki iphambili yomasipala wakhe ibiziloli ezindala ezingekho mgangathweni. “Ezi besisebenza ngazo bezindala, bezisonakala zishiye inkunkuma endleleni okanye zithathe ixesha ukufika kwindawo ekumele ukuba zithathe khona inkunkuma,” utshilo. 
Ingxelo kasodolophu ithi, ukuthengwa kwezi zixhobo kubanjezelwe ziinkqubo zangaphakathi kurhulumente. “Inde kakhulu inkqubo elandelwayo apha kurhulumente xa kuthengwa izinto ezinkulu ezifana neeloli zokusebenza, lo nto yenze ukuba kubekukona zifumanekayo, ayinanto yokwenza nolonyulo yonke le nto,” uthethe watsho uMakhanda.  
Ilokishi yakwaMlungisi yenye yeendawo ebezinenkunkuma engathathwano ehlala ixesha elide, lo gama ingingqi yaseTop Town ineengxaki zombane ongekhoyo kwezinye zezitalato. “Ndinethemba lokuba ngoku xa kukho ingxaki sizakukhawuleza ukusabela, umzekelo xa kukho umbane omnkileyo kuzakukhawuleza nokuthathwa kwenkunkuma ngokunjalo,” utsho uMakhanda.  
Zizakucoceka izitalato zaseLukhanji ngenxa yoku. 
Umasipala waseLukhanji wenziwa yidolophu yaseKomani, Whittlesea, Linge naseZibeleni. Oyimanejala yalo masipala uNolwandle Gqiba uthi, ezi zixhobo aziyonxalenye yomasipala wendibanisela ezayo nozakubizwa ngegama lika-Enoch Mgijima.  
“Oku akunanto yokwenza nomasipala omtsha ozayo, ezi izixhobo zizakujongana ncakasana nomasipala waseLukhanji,” utshilo uGqiba. Le ngxelo ithi, iiloli zokuthutha inkunkuma zalo masipala zagqityelwa ukuthengwa ngonyaka ka 2010."	not available
entertainment	Umlenze olandelayo weZama and the Voice Ministries wokukhangela italente	"UPHELILE umlenze wokuqala wokukhangela italente weZama and the Voice Ministries. 
Kwinyanga kaJanyuwari, eli qela lomculo wegospile, belibila lisoma likhangela abo bazakuba ngamalungu amatsha weZama and the Voice Ministries. 
UZama Ntshona weZama and the Voice Ministries uthethe neli phephandaba, elichubela ngokuzakulandela emva kwenkqubo yee-auditions. 
“Siphelile isigaba sokuqala sokugqogqa amazwi amatsha eZama and the Voices. Apho sijonge khona ngoku, sijonge ekupheleni kukaFebruwari. 
Olu gqogqo lwetalente luqhubekeke kwiidolophu ezimbini zeMpuma Koloni, idolophu yaseQonce neyaseMonti. 
UNtshona uthi: “Sifumene amakhulu-khulu abantu abebelusabele olu bizo. Sihluze abantu abakumashumi asixhenxe anesixhenxe kulo mndilili besiwufumene.” 
UNtshona ukwancome uluntu oluthathe inxaxheba kweli khwelo, ngokuza ngobuninzi. 
“Okona ndinokuxelela kona, ifele italente eQonce naseMonti. Sifumene ama-25 eQonce, saze safumana ishumi elinesibini eMdantsane, abaseleyo kwelo nani sibafumene eMonti,” utshilo uNtshona. 
Uthi ekupheleni kwale nyanga bangena kumlenze wesithathu, nalapho kulindeleke zinqoze khona. 
“Bazokudibana bonke abo bangamashumi asixhenxe anesixhenxe. Kulindeleke ukuba  bacule neqela eli, aphinde umntu azimele yedwa. Kuyo yonke loo nkqubo, ubani nobani uzakuzichola-cholela amanqaku. 
“Kuzakushiyeka abangamshumi amathathu-iTop 30, nezakucula, izilolonge ze iphinde ishicilele nathi iinyanga ezimbini. Leyo siyibiza njengenkqubo yoqeqesho (internship audition) kwiZama and the Voices,” unabe watsho uNtshona. 
Uqhubekeke wathi, abo bangamashumi amane anesixhenxe abangazukuphumelela, kwakube kugqityiwe nale nkqubo bazakuthatyathwa bangeniswe kwinkqubo yoqeqesho. 
Eli qela lizakushiyeka namalungu amathathu kuphela lakube liqukumbele ezi zigaba zokukhangela le talente. 
UNtshona ulebele ngelithi, iZama and the Voice Ministries izakuthi gqolo ukukhuthaza uhlumo nophuhliso lwetalente. 
simphiwe.freddie@inl.co.za"	not available
business	Untingela phezulu usomashishini waseMpuma Koloni	"Untingela emajukujukwini usomashishini waseMpuma Koloni uSicelo Mntonga nosele eneevenkile ezithengisa ukutya ezilishumi elinanye kwidolophu ezine zeMpuma Koloni.  
Kutshanje lo somashishini uvule ivenkile eyoja izonka iDebonairs Pizza kudederhu lweevenkile zaseDutywa. 
Emva kokufumana isixamali sezigidi ezibini zeerandi kwiEastern Cape Development Corporation ngo2016, waqesha abantu abangamashumi amabini ananye.  
“Ngenxa yokukhula kweshishini sinabasebenzi abangamakhulu amathathu anamashumi amahlanu kuzo zonke ezi venkile,” uthethe watsho uMntonga. Uthi uncedo lakwa ECDC lulo olwenze ukuba akwazi ukuzalisekisa iphupha lakhe lokuba ngomnye woosomashishini abaziwayo.  
“Ukuqala kwam ndandinombono kuphela, ndingenayo indlela nemali yokusebenza, kodwa iECDC yenza ukuba ndikwazi ukuzalisekisa iphupha lam,” utshilo uMntonga. Iivenkile zikaMntonga ziseMthatha, Dutywa, Gcuwa naseKokstad. 
“EMthatha ndineevenkile ezintathu zakwaWimpy, uMagg and Bean, nevenkile enye yakwaSteers eGcuwa – zonke ziyakhula, yonke imihla ngenxa yenkxaso evela eluntwini,” utshilo uMntonga. 
Ojongene nophuhliso lwezimali kwiECDC uTandeka Rozani, uthi benza oku kuba beneenjongo zokwandisa umsebenzi weECDC logama bekwakhulisa uluntu.  
”Siyavuya kakhulu ngumsebenzi esiwenzileyo ukuxhasa uMntonga ukuba abekule ndawo akuyo ngoku kwezoshishino, ubonakalise ukuzinikezela nokuzithemba okumandla kumsebenzi wakhe wemihla ngemihla,” utshilo uRozani. Lo kaRozani ngomnye kwabo bafumene inkxaso eyenze ukuba bakwazi ukudala amathuba emisebenzi ukuze kuqashwe abanye abantu beMpuma Koloni. 
“Ndixhase oosomashishini abaninzi abasaqalayo ukuba bakwazi ukuqala ushishino nabo, ndikwenza oko ngenxa yokuba ndithanda ukusebenza noluntu ngokubanzi ingakumbi kushishino, amagama andinakuwachaza,” utshilo uMntonga."	not available
sports	MTN8: UStuart Baxter uncwase ukuvula ngeMamelodi Sundowns!	"Amaqela asibhoza akwiTop 8 aza kulwela indebe yeMTN 8 nezizigidi ezisibhozo zerandi (R8-m) emidlalweni ngempelaveki. Imidlalo yeMTN 8 itshayelela isizini entsha yeDStv Premiership eza kuqala kwiveki ezayo. Owona mdlalo ojongwe ngamehlo abomvu uphakathi kweMamelodi Sundowns neKaizer Chiefs ngentsimbi yesithathu emalanga ngeCawe, eLucas Moripe Stadium. Kulapho iSundowns iza kuzama khona ukufumana isiqalo esihle sendebe engekayiphumeleli nangona ikwazile ukuziphindaphinda ezinye iindebe kule minyaka elishumi igqithileyo. Umqeqeshi weDowns wesibini, uRulani Mokwena, uwuncomile umsebenzi owenziwe ngabadlali bakhe phambi kokuqala kwesizini watsho esongeza ngelithi bafuna ukwakha iqela eliza kuwasokolisa kakhulu amanye amaqela. “Amalungiselelo wesizini entsha ahambe kakuhle. Esikwenzayo ngoku kukunceda abadlali abatsha ukuze bakwazi ukuqhelana nendlela esisebenza ngayo,” utshilo uMokwena. 
Amasandawana afumene abadlali abaliqela kwaye kulindeleke athathe apho ayeke khona kwisizini egqithileyo ayivale ngendlela encumisayo. “Sifuna ukuba liqela elomeleleyo. Iqela eliza kubetha amanye amaqela ngeendlela ezininzi. Umgama esesiwuhambile uyasonelisa,” utshilo uMokwena. Emva kweminyaka engasafumani iindebe, Amakhosi akhwebe uStuart Baxter ukuze akwazi ukubuyisa isidima sawo. Okuhle ngeChiefs kukuba iya emdlalweni ikhuthazekile emva kokubetha iPirates emdlalweni weCarling Black Label Cup kwiveki ephelileyo. Akukho bani owaziyo kodwa ukuba ingayibetha na iSundowns ukuze inike ithemba abalandeli bayo abanxanelwe indebe. UBaxter uvumile ukuba iqela lakhe alikagqibeleli – kodwa ukuphumelela ingayinto entle. “Abadlali basebenza ngokuzimisela enkampini nangona singenalo kakuhle ixesha. Kunokwenzeka ukuhlangana kweqela kuthatha iiveki – kodwa ukuba singadlala kakuhle ngeCawe, mhlawumbi singalwela iindebe,” uthsilo uBaxter. 
Komnye umdlalo ngeCawe, AmaZulu adibana neCape Town City ngentsimbi yesithandathu emalanga eMoses Mabhida Stadium. Kwakutshayelela iGolden Arrows neSuperSport emdlalweni oyakube usePrincess Magogo Stadium ngo-15:00 ngoMgqibelo. Omnye umdlalo omkhulu ngophakathi kwe-Orlando Pirates neSwallows FC. Lo mdlalo ubekelwe intsimbi yesithandathu emalanga e-Orlando Stadium. Iinyoni zaseDube ziza kufuna ukuzicacisa emva kokudlala kakuhle kwisizini ephelileyo – kanti yona iPirates ifuna ukukhusela indebe yayo yokuqala phantsi kukaJosef Zinnbauer."	not available
entertainment	UChris uzisa ulonwabo lomculo eMonti	"Abantu baseMonti bazakube begxalathelene eThe Venue, eHemingways ngoMgqibelo umhla we-30 kuTshazimpuzi.  
Ngolu suku, uChris Chameleon, nongomnye weemvumi ezaziwayo eMzantsi Afrika, uzakube etsholoza ngecwecwe lakhe elitsha tsha elibizwa “Firmament’’.  
Eli cwecwe likaChris litsha, liqulethe iingoma ezintsha ezilishumi elinesibini. Amanxila engoma ngobu busuku, azakube ephulaphule olu ncuthu lweengoma ezihamba namabali abalisa akhuthaze ukubhalwa kwezo ngoma, iziqhulo njalo njalo.  
UChameleon, owayefudula elilungu leqela iBoo, waziwa kuMzantsi Afrika wonke, hayi njengemvumi kuphela, kodwa nanjengomdlali weqonga kunye nomsasazi kamabonakude. 
 Le mvumi, ngenxa yokutsala iintliziyo zabaninzi, izifumanele amawonga aliqela kule minyaka mithandathu idlulileyo. 
 La mawonga aquka amawonga amabini eSouth African Music Awards (SAMAs) ngokunjalo neMedal of Honour eyayivela kwiSouth African Academy and Arts.  
OnguManejala weeNtengiso eHemingways, uNeville Austin uthethe wenjenje ngotyelelo lwale mvumi: “Sichulumancile ukubhengeza ukuba uChris Chameleon uzakube etsholoza kwiqonga lethu elidumileyo lolonwabo- iThe Venue.  
Ngenxa yetalente yakhe yokuqhula ngaxeshanye abe encamis’umxhelo, le mini siqinisekile ukuba iyakuhlala ihleli kubalandeli ixesha elide, ngoko lo mcimbi awufanelanga ukuphose!  
Amatikiti afumaneka ngemali engange R120, kwaye afumaneka eComputicket. 
 Iingcango zivulwa ngentsimbi yesixhenxe, uze wona umcimbi uqale ngentsimbi yesibhozo ngokuhlwa."	not available
sports	UMiddendorp uthi inye tshu into efunwa yiChiefs kule sizini	"Umqeqeshi weKaizer Chiefs, u-Ernst Middendorp, ulele encumile izolo emva kokuba iqela lakhe libuye ngasemva kwiPolokwane City ebivuk’ inje bomvu emdlalweni wayizolo. Amakhosi afake amagowuli amathathu emizuzwini esibhozo aphumelele ngawo kwamabini emizuzwini embalwa kwisigaba sesibini somdlalo we-Absa Premiership obubanjelwe eLoftus Stadium. Iqela laseLimpopo liye kwixesha lokuphumla lihamba phambili ngamagowuli amabini kwisigaba sokuqala futhi lidlala umdlalo ongcono kakhulu kuneChiefs eye emdlalweni ifuna impumelelo ukuze ibethelele indawo yayo phezulu kwiPSL. Izinto ziye zaguquka kwisigaba sesibini emva kokuba abadlali beChiefs bebonise ukunxanelwa kwabo ukuphumelela indebe yePSL kule sizini. UMiddendorp ubaqhwabele izandla abadlali bakhe abafana noWillard Katsande, uBernard Parker noRamahlwe Mphahlele abenze umahluko ekungeneni kwabo kwisigaba sesibini. Ukuphisa kwePolokwane City ngomdlalo sele iwufumene kuthetha ukuthi isephakathi kwamaqela alwela ukusinda ezembeni njengokuba kusongwa isizini yePSL. 
“Besingonwabanga kwaphela ngexesha lokuphumla. Ndiyayincoma iPolokwane City; isifumene silele amatyeli amathathu ukuya kwamane,” utshilo uMiddendorp emva komdlalo. Abadlali abangene kwisiqingatha sesibini benze umahluko omkhulu kwaye uMiddendorp uthi iChiefs ifuna ukuphumelela indebe yePSL kule sizini. “Iinguqu esizenzileyo zisincedile kakhulu kwisigaba sesibini somdlalo. Ukulandela ngasemva ngamagowuli amabini nokufaka amagowuli amathathu emizuzwini esibhozo kubonisa ukuzimisela komdlali ngamanye eqeleni lethu. Umdlalo wethu ubungekho mhle – kodwa besizimisele ukuwuphumelela wona umdlalo. Siyenzile lo nto. Andizikhathazi ngokwenziwa ngamanye amaqela, ingqondo yam ikokwenziwa yiChiefs. Akusekho nto esinokuyenza ngokwenzeke ngaphambili. Okwenzeka ngoku sisipho esikhulu. Ikamva liyimfihlo engaziwa mntu. Sifuna ukuphumelela indebe yePSL. Sasithe yeyona nto esiza kuyisebenzela kunyaka ophelileyo njengokuba ubonisile emdlalweni namhlanje,” utshilo uMiddendorp kwiSuperSport TV izolo."	not available
entertainment	UTazz uqale ezantsi esingise enkcochoyini	"WAZINGISA, etyhala ngesifuba, ephoxeka kodwa zange ayincame indlela emsa empumelelweni. 
UTazz Nginda, nongumdlali kamabonakude. Ngoku uyangqina ngokwenene ukuba umzingisi akanashwa. 
UNginda ubalisele I’solezwe lesiXhosa izolo ngendlela yakhe eyasingisa kulo mntu anguye xa kunamhla. 
“Ukuphumelela kwam ibanga leshumi, umama wayengenayo imali yokundisa eYunivesithi ndiyokwenza izifundo zobunjineli. 
“Kwakunzima nokuba ndingazama ibhasari kuba zange ndiziphumelele kakuhle izifundo zenzululwazi,” utshilo. 
Wafunda kwizikolo iSiyaphambili kunye ne-Doglous Mbopha eMotherwell, eBhayi, nalapho aphumelele izifundo zebanga leshumi ngo-1996. 
Uzelwe enguMthetheleli Nginda, ezalelwa kwilokishi yaseZwide eBhayi, kodwa uthe eminyaka ilishumi ubudala, indlu kanina yagutyungelwa ngumlilo-nto leyo yanyanzelisa ukuba bafudukele kwilokishi yaseMotherwell. 
UNginda usebenze kwiinkampani eziliqela, emva kokungawufumani umsebenzi wayewunqwenela nowokuba ngunogada entolongweni (Prison Warder). 
Usibalisela efile yintsini ngalo mnqweno wakhe, “Basikhaba kathathu isicelo sam sokuba ngunogada ndinganikwa nezizathu zokukhatywa kwaso. 
UNginda, 38, okhuliswe ngunina, noyintombi yelali yakwaNobumba eNgqushwa, uthi wayebona amadoda axhasa iintsapho zawo ayephangela njengonoogada entolongweni naye wanomnqweno. 
Uhambisa athi, ukhule enomdla omangalisayo wokudlala ibhola ekhatywayo. 
Maninzi amaqela asekuhlaleni awayewadlalela, kuquka iMotherwell All Stars, PE Callies, iPeddie City Lads yaseNgqushwa. 
Wakhetha ukusingisa eRhawutini ngonyaka ka2000, ethembeni lokuba izinto zizakumhambela kakuhle ekuphuculeni ikamva lakhe ebholeni. 
“Ukufika kwam apha ndafikela kumhlobo wam uMike Mkhosi owayengumsebenzi kwaSAA, wandixhasa ukuze ndifezekise lo mnqweno wokuba ngumdlali webhola. 
“UMike wandinika iinyanga ezintathu kuphela ukuba ndifezekise oku, wandixelela ukuba emva kweenyanga ezintathu ukuba andilifezekisi eli phupha, ndibuyela umva eBhayi,” ubalise watsho uNginda. 
Emva kweenyanga ezintathu ndafumana ingozi yokukruneka, ndabe ndiyawushiya umdlalo webhola. 
Iinyanga ezintathu zazisele ziphelile kwaMike, kwaye wayendinike zona kuphela ukuba ndigqamise ikhono lam. Waye wathini? 
“Wayesele elithengile itikiti lokuba ndibuyele ekhaya, kodwa lingabhalwanga suku. 
Kwangoko ndatsalela uLupi Ngcayisa umnxeba (naye osuka eBhayi), wandibiza ukuba ndiyokuhlala nabo. Ndasebenza kwinkampani awayekuyo ngoko ebizwa Hot Dogs iminyaka emithathu.” 
Kwathi kanti uNginda imbonakalo yakhe izakumnika elinye ithuba. 
“USam Mpororo owayesakuba nguMr South Africa wandibona kwindawo yokuzilolonga, wandixelela ukuba ndinomtsalane, kunye nomzimba omhle,  mandizame iModelling.” 
Emva kokuhlala kwiModelling iminyaka emine, uTazz wabonwa ukuba angalunga ukuba ngumdlali wemiboniso. 
Emva kokuba uNginda umhlobo wakhe uMnoneleli Nelani (owayekwi Tsha Tsha) emfake ekudlaleni kwimiboniso, nathi wayengakuboni kakuhle ngelo xesha, wafumana indima kwiSoul City 8, emva koko zange aphinde ame. 
Uzibonakalise nakwimidlalo efana no-Zone 14, Mthunzini.Com, Tshisa, Egoli, Ntsika ukuya kwiRhythm City. 
Kulindeleke ukuba uTazz Nginda abonakale kumdlalo kaConnie noShona Fergurson othi Igazi ebutsheni benyanga ka-Epreli, nalapho azokube edlala indima kaDetective Tyeku. 
Lo mdlalo wenzelwe kwidolophana yaseCoffeebay eMpuma Koloni kunyaka ophelileyo. 
Kwakhona uzakudlala kumdlalo omfutshane we-M-Net othi ‘My Girl’. 
simphiwe.freddie@inl.co.za"	not available
politics	Ayipheli iveki kungarhwaphilizwanga	"Andiyazi nokuba ndim lo uphakuphaku okanye ingaba liya linyuka izinga loburhalarhume pha eburhulumenteni. Isuke yangathi ngoku izaphuli-mthetho azisenazo neentloni zisebenza emini abantu bejongile.  
Ndiyafuna ukuthi lukhona uhlaselo olwenzekayo okanye oluzayo olujolise kumasebe ezobulungisa nezomthetho elilizwe lakowethu.  
Mvanje isuke ingapheli kwa iveki ungavanga sehlo sikhwankqisayo esehle kwezindawo zomthetho nobulungisa ebekumele ukuba zezona zikhuselekileyo, kwaye zezona ebekumele zinkwantyelwa zizikrelemnqa. 
Phambi kokuba sijonge ezi zinto ezehle mvanje makhe sizame ukujonga imvelaphi yalo mkhwa. Sikhula ke thina okokuqala, isitishi samapolisa iyindawo engcwele eyoyikwayo zizikrelemnqa, kodwa belikhe lakhula inani lezehlo zokuxhonyiswa kwezitishi zamapolisa kubiwe imikhono yekati.  
Ibikade ke ihlekisa lento, kodwa ngoku iyasinekisa ngokuba ithande ukuqatsela ngakumbi. Naxa noko usengxakini ucinga indawo yokubalekela ekhuselekileyo isitishi samapolisa ibiba yindawo yokuqala, kodwa hayi mvanje. 
Ngenxa yokukhula kobuqhetseba norhwaphilizo mininzi imizi yezophando ethe yathabatha uxanduva lokuveza lugwebe ezi zirhelemnqa, kodwa ngoku imihla nezolo siva ukuba nale mizi yophando yona kuqala isemngciphekweni kwababenzi bobubi. 
Kwezi veki nje siphuma kuzo siye sava ngokuqhekezwa kwee-ofisi zabatshutshisi boluntu kwabiwa khona ubuchwephesha obuthwele amagama neenkcukacha zabasebenzi bakhona kunye nezinto ezithile eziphathelene nophando oluqhubayo kumatyala athile.  
Ukanti kwiiveki ezidlulileyo kuye kwaqhekezwa kwii-ofisi zejaji eyintloko yenkundla yomgaqo siseko, nalapho kwabiwa ubuchwepheshe obuqulathe iinkcukacha zeejaji zonke zeli lizwe. Ungahlala uzibuze ke ukuba iinkcukacha ezinjalo zingalulutho luni kumntu ozibileyo? 
 Ezinkcukacha ukuba ziwele ezandleni ezigwenxa zingenza umbhodamo omkhulu kakhulu. Kaloku xa uneenkcukacha zabatshutshisi kunye neejaji ithi lo nto ukhuseleko lwazo neentsapho zazo lusemngciphekweni. Khawufane ucinge ukuba isikrelemnqa esijongene netyala singasebenzisa olu lwazi ukugrogrisa aba baphethe ityala laso, lo nto ingenza ukuba ubulungisa kunye nomthetho ungakwazi ukudlala indima ngokufanelekileyo ekugwebeni abanqalintloko. 
Jonga ke zonke ezindawo zinobuxhakaxhaka bezokhuseleko olukwizinga eliphezulu kodwa izikrelemnqa zikwazile ukuqhekeza khona zingashiyi nesuntswana lomkhondo eli. Yonke ke le nto irhawuzelisa intloko. 
Ndiyamthanda ke mna umphathiswa wamapolisa utata uFikile Mbalula, obekekileyo. Le ndedeba iphume elubala yathi ukuba zonke ezi zinto zinenyawo lwemfene kwaye kuyacaca ukuba abo bathintekayo ngabasebenzi pha kanye kula maziko – ithi ke lo nto noko uphando luza kuqala pha kanye kubasebenzi ngaphakathi phambi kokuba kulandelwe eminye imikhondo engaphandle. 
Kula mpelaveki yokuphela kwenyanga yeSilimela nokuqala kweyeKhala siye sakhwankqiswa yimililo ethe yavuka kwii-ofisi zeenkulumbuso zephondo laseRhawutini kwakunye naseMpuma Koloni. 
 Uphando ke kule yaseRhawutini i-ofissi luye lwaphuma lusithi lo mlilo uqale ngenxa yeentambo zombane, kodwa apha kuthi ephondweni [eBhisho] besingeka vakaliswa isizeka bani, nangona nje bekhona abantu abathe babanjwa. Inye into esiyivileyo yeyokuba la ndawo itshileyo kwi-ofisi yalapha ephondweni ibiyile igcina amaphepha abezakufakwa kwiikhompyutha, nabezakusetywenziswa kuphando olumbaxa lorhwaphilizo kumasebebe amaninzi karhulumente kweli phondo leMpuma Koloni. 
Ndithe ndakuva loo nkcazelo ndaqonda ukuba tyhini thiza ininzi into efihlwayo zezintswela-boya zichaphazelekayo kolu phando. Yonke le nto mna indixelela into enye; amaziko karhulumente agcina iinkcukacha ezinobuzaza – bekumele ukuba ukhuseleko lwawo luluqilima.  
Isuke yangathi ngoku kulula ukuba umntu angene enze unothanda kuba ezama ukuzikhusela kwingalo yomthetho ngokurhwaphiliza kwakhe. Ukuba abaphetheyo abayihambeli phezulu le nto, sizakuyazi ukuba nabo bakhona kule nkquleqhu yabarhwaphilizi. 
Kuye kusibanzima ukufikelela kwinyaniso kuphando lorhwaphilizo kula masabe karhulumente wephondo. Thina ke sibukele, sijongile ukuba iyakuzala nkomo ni na."	not available
sports	Ibhengezwe ngokusesikweni itumente yeSijuta	"Inkampani ephala phambili ekuququzeleni imilo yamanqindi kweli, iSijuta Promotions, ibhengeze ngokusesikweni umdliva wetumente ozakubanjelwa eOrient Theatre ngoLwesihlanu, kwinkomfa yoonondaba ebibanjelwe eMdantsane Fitness Joint. 
Le tumente iquka iimbethi-manqindi ezikumgangatho ophezulu, esingabalula kuzo uSimphiwe Vetyeka, Xolisani Ndongeni noNkosinathi Joyi, kwaye ihambelana nemibhiyozo yeUniversity of Fort Hare (kwaNokholeji) nalapho igqiba iminyaka elikhulu. 
Umphathi weSijuta Promotions uAndile SIdinile unabe wathi, “Ndiziva ndonwabe kakhulu, imicimbi iyayondelelana, ndiyathemba nasesikalini zonke iimbethi-manqindi zizakwenza umyinge olindelekileyo. Nangomhla wetumente ndiyathemba izinto zizakuhamba ngokwezicwangciso. AmaJapan alapha kwaye kubonakala ukuba azimisele ukumka nempumelelo.” 
“Ingxaki ingavela nanini na, kodwa nezalapha ekhaya iimbethi-manqindi zizilungiselele. Ngumlo omkhulu kakhulu lo, kwaye ndiyathemba abathandi nabalandeli kudala bewulindele ngamehlo abomvu umlo onje. Siyacela ke abantu baphume ngobuninzi babo bazokubukela lento sibaphekele yona,” uqukumbele watsho uSidinile. 
Phakathi kwabantu ebebekule nkomfa, singabalula owayesakuba ngumanejala weqela lesizwe kwibhola ekhatywayo nongumphathi weFitness Joint uZola Dunywa, igosa lesebe lezemidlalo uJomo Khatshu nobemele umphathiswa wezemidlalo kwiphondo uPemmy Majodina kwakunye noomaneja neembethi-manqindi. 
Kwezinye zezinto ezithe zabalulwa kule nkomfa, yindima edlalwa yiYunivesithi yakwaNokholeji ekuphuculeni umdlalo wamanqindi. Kubalulwa abantu abanjengo Mzukisi Sikweyiya, nowathi wayimbethi-manqindi yokuqala ukufumana imfundo enomsila. Ezimbethi-manqindi zizakuthi zikhwele esikalini namhlanje."	not available
sports	Isibuyisile isidima sayo iWalter Sisulu All Blacks!	"Iqokelele amanqaku amahlanu iWSU All Blacks kumdlalo wayo wesibini weVarsity Shield. Amakhwenkwe kaSipho Metula atywatyushe kanobomi iRhodes University ngo’47-16. Eli qela lingene liphantsi konxinizelelo olumandla kulo mdlalo emva kokuba laswantsuliswa yiWestern Cape University kumdlalo wokuvula le tumente. IFolosi yeWSU All Blacks, uMaliviwe Simanga, uyicacise kwimizuzu elishumi yokuqala ukuba lilambele impumelelo eli qela xeshikweni erhuqa amadoda weRhodes amabini eyolala nawo emgceni.  
Uphinde wabeka zambini emgceni oka imanga kwisiqingatha sokuqala, encediswa  nguPholman Beauton nobeke yanye wabe  ezifaka zonke uLithule Sinegugu iipenela eqinisekisa ukuba baya ekhefini bekhokela ngo’29-0. 
Uwe emgceni okwesine uSimanga ekuqaleni kwesiqingatha sesibini. Azamile ukuzilwela amandwendwe elala emgceni kabini – kodwa iphinde yaqinisekisa iWSU All Blacks ukuba iyawuphumelela lo mdlalo ngokuphinda ilale emgceni kathathu. Umqeqeshi weliqela uSipho Metula uthi imchulumise kakhulu indlela adlale ngayo amakhwenkwe akhe kulomdlalo. 
“Ndichulumance kakhulu yindlela abadlale ngayo namhlanje oonyana,” utshilo eMetula nobencume eveze nelokugqibela luvuyo. Umdlali ubalaseleyo wosuku, uMaliviwe Simanga, ukholelwa ukuba ukusebenza nzima kuko okubaphathele iziphumo ezihle: “Sisebenza nzima kakhulu; yaye sizimisele ukuyiphumelela iVarsity Shield”."	not available
sports	USipho Mbule uthengiselwe iMamelodi Sundowns, utsho uMatthews	"Emva kokwenziwa amaqashiso ngekamva likaSipho Mbule ixesha elide, namhlanje ufumene ikhaya elitsha. Ngoku ungumdlali opheleleyo weMamelodi Sundowns. Oku kubhengezwe yiSuperSport United abeyidlalela ngentsasa yanamhlanje. Ukusukela ekuqaleni konyaka ka-2022, uMbule khange akwazi ukuyidlalela iSuperSport United emva kokusikwa ngabaphathi. Lo nto yenzeka emva kokuqhankqalaza kwakhe kuba wayefuna ukuhamba njengabadlali abafana noTeboho Mokoena odlalela iSundowns naye ngoku. Ngelo xesha umqeqeshi wakhe yayinguKaitano Tembo owagxothwayo naye ngenxa yeziphumo ezingancumisiyo. 
UMbule, 24, waqala ukudlalela iqela elikhulu ebholeni yaseMzantsi Afrika kwisizini ka-2015/16 kwiSuperSport United (Academy) esuka kwiVirginia Sports Academy. Ukusukela ngoko, uMbule udlalele Amatsatsantsa imidlalo emininzi kwaye ukwazile ukuwanceda aphumelela indebe yeMTN8 kabini. Wayekhona nangethuba iSuperSport ibethwa emdlalweni wokugqibela weCAF Confederation Cup phantsi kuka-Eric Tinkler ngonyaka ka-2017. “Oku kukwazisa ukuba iSuperSport United neMamelodi Sundowns zivumelelene ngokuthengiselana uSipho Mbule ongumdlali wasesiswini,” utshilo uStan Matthews. 
“Kusivisa kabuhlungu ukulahlekelwa ngumdlali onesiphiwo njengoSipho, ngakumbi kwikhabathiso akulo. Akukho nto esingayizamanga esemandleni wethu ebinokuguqula izinto – kodwa kwiinyanga ezigqithileyo kuye kwacaca ukuba ingqondo yakhe ayisekho kwiSuperSport United. Sibone kulungile ke ukohlukana naye ngesihle. Simnqwenelela okuhle kodwa kwaye sinethemba lokumbona eqhuba kakuhle kwiqela lakhe elitsha nakwiqela lesizwe,” utshilo uStan Matthews oyingqonyela yeSuperSport United. UMbule uwadlalele onke amaqela esizwe elizwe loMzantsi Afrika, ukusukela kwi-Under 17 ukuya kuBafana Bafana. Ngoku ulandela amadoda afana noMokoena noModiba."	not available
business	Lifumene inkxaso kurhulumente ishishini lezixhobo zokucoca	"Inkampani ethengisa amachiza okucoca nekhokelwa yinkosikazi emnyama yeli phondo ifumene inkxaso yezigidi ezibini zeerandi (R2 million) kurhulumente wephondo.  
IBrite Wave Products and Cleaning Services ekhokelwa nguPortia Mcono ifumene inkxaso kwisebe lezophuhliso loqoqosho laseMpuma Koloni.  
Eli shishini livelisa izixhobo zokuccoca ezifana nesephu engamanzi yokuhlamba izitya, eyokwenza mhlophe iimpahla, eyokuhlamba iinwele kwakunye negaqa lesephu lokuvasa umzimba. 
 Le nkampani yaqalwa nguMcono ngonyaka ka2008. Emveni nje kokuba eqale eli shishini uMcono waye wazixuba namashishini afana neli lakhe ngeenzame zoyokufumana uqeqesho oluphangaleleyo kwanenkxaso kwishishini lakhe. 
Eli shishini lakhe into esele intle ngalo kukuba lidalela nabanye abantu amathuba engqesho hayi yena yedwa.  
“Inkampani yaqala inabantu ababini kuphela endandibaqashile, kodwa namhlanje sele bengamashumi amabini anesibhozo abasebenzi kumasebe ale nkampani amathathu, eliseMdantsane, eGcuwa kwakunye naseKaladokhwe,” utshilo uMcono. 
Ngokokutsho kwakhe kwakhona elesine isebe kulindeleke ukuba alivule kungekudala kwidolophu yaseRhini.  
Uthi ishishini lakhe likhula ngokukhula ngenxa yenxaso athe wayifumana yoqeqesho, ukuhamba iindibano zocweyo (workshop) ebezifumana kumaqumrhu ohlukeneyo afana noTransnet kwakunye noSEDA.  
UMcono akakhange aphelele apho, uye wawangenela namakhuphiswano ezoshishino njengoko ebekholelwa ukuba ishishini lakhe nalo linako kwaye lingaqubisana namanye.  
Ukanti le nzwakazi ishishini layo selikhe laphumelela isixa semali esingange-R50 000 kukhuphiswano iEskom’s Business Investment Competition. 
Uthi ukuphumelela kwakhe kwamenza wafumana abathengi abatsha abongezelelkileyo njengoko waye wathenga amachiza amatsha azakuphucula lawo ebesekho."	not available
politics	Ikhaya leenkedama lilizwe ngezidingo zabantwana	"IANC kuMasipala weO.R. Tambo inikele ngamanapkeni kwiinkedama eziseMthatha. Iqela elikhokhelwe lilungu lepalamente uVatiswa Bam-Mugwanya ligaleleke kwiziko eligcina abantwana abangenabazali eKanyisa Children’s Village, ngoMvulo we19 kule imiyo ngeenjongo zokubuka umsebenzi oncomekayo owenziwa leli ziko ekuphuculeni intlalo yabo bangenako ukuzenzela. 
Eli ziko lasekwa ngonyaka wama2009 ngeenjongo zokukhathalela abantwana abalahlelwe ngaphandle kunye nabo baphathwa gadalala zizihlobo nezalamane. 
Umseki walo uShebatian Vattakunnel nokwayinqununu eKanyisa High School uthi wayendwendwele ikhaya lomnye wabasebenzi bakhe kwilali yakwaLindile wabona inina elilele emondlalweni ngenxa kagawulayo, lincancisa usana kwimo yococeko engaginyisi mathe. Wagqiba ekubeni avule ikhaya eliza kuhlangula izigidi zabanye abantwana abaphila phantsi kwezi meko. Kungoku nje eli khaya linabantwana abangama38, abangaphantsi kweminyaka emithandathu. 
Xa befikelele kwiminyaka emithandathu aba bantwana bathathwa basiwe kwindawo ezenza umsebenzi wokugcina ezifana neSOS Children’s Home ethatha abantwana abaqabukileyo ngeminyaka nekude kufuphi neli ziko. Nangona abanye baye bathathwe ngabazali abadinga abantwana, eli khaya lithi libangcathu ekuvumeleni oku, kuba kukho amazim noodyakalashe ababathathela iinjongo zenkohlakalo abantwana. 
Iqela leANC likwanikele ngezinto zokudlala nokutya kwaba bantwana. UShebastin Maria ongumongi oyintloko kweli ziko, uthe imali abayifumana kwiSebe loPhuhliso ingama200 000 unyaka wonke, ilungiselelwe ukubhatala abasebenzi, ukutyisa abantwana nokubanxibisa, wagxininisa ukuba kungoko beludinga uncedo lwamaqumrhu ohlukeneyo nabantu abazimeleyo. 
OkaMugwanya uthi imali abayisebenzisileyo isondele kuma20 000 kwaye ikhutshwe ngundlunkulu ukuze incedise abantu balo masipala. Uthi uxelelwe yintombi yakhe ngeli ziko, eyayikwibhunga lalo masipala kwiminyaka edlulileyo, waze wathatha isigqibo sokufaka isandla ngeenjongo zokukhuthaza inkqubelaphambili yeentshukumo ezikumila kunje. 
Ukunduluka kwabo kweli ziko basingise kwaDosi kwilali yaseCicirha nalapho banikele ngobuxhakaxhaka bokuhlamba iimoto kukopolotyeni ogama linguSinengomso Mandela. 
Eli qela lidize ukuba kusekho inkitha yamanye amaphulo alolu hlobo asendleleni."	not available
entertainment	UZALO: Silindele ntoni?	"Mvulo 18 kweyeKhala 2016 Isiqendu 70 Ubonakala esondela ukufumana inyani uJabulile ngoncedo lukaMaMlambo. Kubonakala ngathi umvandedwa uzakumqhubela kwisithokothoko sobumnyama uMaNgcobo. 
Lwesibini 19 kweyeKhala 2016 Isiqendu 71 UMaNgcobo uyankwantya ngumothuko ngexa uMaMlambo enombono wenkwenkwana encinane imemeza uncedo. UAyanda ufumanisa ukuba uPastor Nkosi akanguye umphilisi nanjengoko esitsho. UMondli ufuna ukubhatalela uMbali ilobola, ucela uDhlomo amzakuzele.  
Lwesithathu 20  kweyeKhala 2016 Isiqendu 72 Isicwangciso sika-Ayanda sokuveza uPastor Nkosi sibuyela kuye phambi kwebandla lonke, kwaye uPastor Nkosi udala umsantsa phakathi kuka-Ayanda noSibahle ngokugrogrisa ngokuveza eminye yemifanekiso neevideo zabo. 
 Ingathi uNosipho ufumana kunzima ukwamkela ukuba ngokwenene ulahliwe!"	not available
sports	ABafana Ba Style baqenyule namhlanje!	"Iintshatsheli zeCaf Champions League, iMamelodi Sundowns, siqenyule namhlanje. Ezi zixhiliphothi zasePitoli zithiwe jize ngookracaza bezikipha ezitsha yinkampani eyaziwayo kwicala lokwenza iimpahla kwicandelo lezemidlalo – uPuma. Le kiti intsha izakusetyenziswa yiSundowns kwisizini ka-2017/17. UPuma ngumxhasi osesikweni weMamelodi Sundowns owaqala ngo’2016 othi abanonelele eli qela ngazo zonke iimpahla ezinxitywa ngabadlali ebaleni nangaphandle. Zimbini iikiti eziveliswe nguPuma eziza kusetyenziswa yiDowns kwisizini ezayo. Ngethuba iMamelodi Sundowns iphumelela indebe ye-Absa Premier Soccer League, iCaf Champions League neCaf Super Cup – uPuma ebeyinxalenye yeli qela likaPitso Mosimane. 
                                                    
Isithethi semamelodi Sundowns, uThulani Thuswa, sithethe senjenje: “Ngesi sikipha sethu simthubi siwonga ngaso abalandeli bethu ngoba bona balixhadi lethu xa kukubi naxa kukuhle. Le kiti iluphawu lembali yaBafana Ba Style etyebileyo ebholeni. Abaxahsi bethu, uPuma, usebenzise bonke ubuchephesha bale mihla ngethuba evelisa ezi zikipha. Abadlali bethu bazakuziva bebalulekile kakhulu xa bezinxibile ebaleni nanini na.” 
 
Intloko yezeentengiso kwaPuma, umnumzana uBrett Bellinger, uthe banebhongo ngokuba ngabaxhasi beSundowns. “IiBrazilians zizahlula ngemibala yazo nangokudlala ibhola ebonakalayo futhi enomtsalane,” utshilo uBellinger. Amasandawana azakugaxela isikipha esitsha kraca xa edibana ne-AS Vita Club kumdlalo weChampions League ngomhla wesixhenxe eLucas Moripe Stadium."	not available
politics	USekela Mphathiswa uthweswe isidanga se-PhD nguNokholeji	"USEKELA Mphathiswa weMicimbi yezeHlabathi neNtsebenziswano, uReginah Mhaule, uthweswe isidanga sobugqirha-lwazi (PhD) kulawulo loluntu (Doctor of Public Administration) yiYunivesithi yaseFort Hare eDikeni ngoLwesihlanu, watsho ekhuthaza bonke abantu ukuba baxabise imfundo. 
 
UMhaule (57) uthweswe esi sidanga emva kophando lwakhe obe lujonge ekumilisweni kwenkqubo yophuhliso lukatitshala kwanokuphucula impumelelo yomfundi KwaMhlanga eMpumalanga. 
 
Ngenxa yokusebenza nzima, uMhaule, okhe wanguMphathiswa wezeMfundo eMpumalanga, usiphumelele isidanga sakhe. 
 
Encokolela I’solezwe lesiXhosa, uMhaule uthi uchulumance kakhulu. 
 
“Ndivuya kakhulu, le yinto ebekudala ndiyinqwenela. Ndikhula ndazixelela ukuba ndifuna ukuba ngugqirha-lwazi phambi kweminyaka engamashumi amahlanu, kodwa ngelishwa ide yadlula loo minyaka. Kodwa ke ndichulumancile, ndiyazingca ngempumelelo yam,” utshilo uMhaule. 
 
“Kubalulekile ukufunda kuba kukwenza ubenengqondo ephangaleleyo, ukwazi nokunika ingqwalasela kwizinto ubungazithatheli ngqalelo. Umsebenzi karhulumente ufuna ukuphandwa, ukuze sazi banzi ngefuthe olenzayo eluntwini.” 
 
UMhaule uthi isidanga sakhe seeMasters kwakulawulo loluntu wasenza kwiYunivesithi yasePitoli ngonyaka ka2012. 
Kodwa uthi ukhethe iFort Hare kubugqirha-lwazi, ngenxa yembali yayo. 
 
“Ndijonge imbali yale yunivesithi, ndaqonda ukuba ndifuna ukuba yinxalenye yoomakhwekhwetha abafunde eFort Hare. Ndivuya kakhulu ukuba yinxalenye nembali yaseFort Hare.” 
 
Ukanti kwanobesakuba nguMphathiswa woPhuhliso loLuntu eMpuma Koloni, uNancy Sihlwayi, uthe wathweswa isidanga se-Postgraduate Diploma in Public Sector Monitoring and Evaluation eFort Hare eDikeni."	not available
entertainment	UBlack Coffee, uCassper no-AKA bachongiwe  kwii-BET Awards	"IIMVUMI zoMzantsi Afrika uBlack Coffee, uCassper no-AKA bachongelwe kwiimbasa ze-2016 BET Awards kwibakala le-Best International Act: Africa. Ezi mvumi ziphakathi kweemvumi ezisibhozo ezichongelwe kwezi mbasa.  
UWizkid owaphumelela kwezi mbasa ngo-2012, nemvumi yeAfro-pop uYemi Alade, ngabo abamele ilizwe laseNigeria.  
UDrake ukhokele kuluhlu lwabachongwe kulo nyaka ngokuthi afumane ingqwalasela kumabakala asithoba kuquka iBest Male Hip Hop Artist, Video of the Year, Best Collaboration njalo njalo. UBeyonce kunye no-Rihanna bachongelwe kumabakala amahlanu umntu emnye, kuquka ibakala leBest Female R&B/Pop Artist, Video of the Year phakathi kwamanye. Ezi zimbasa zeshumi elinesithandathu ze-BET, neziza- kubase Microsoft Theatre, eLos Angeles, eCalifornia nge-26 kaJuni/Silimela kwiDStv Channel 129.  
Uluhlu oluchongelwe kwiBest International Act: Africa ngaba: AKA (Mzantsi Afrika) BLACK COFFEE (Mzantsi Afrika) CASSPER NYOVEST (Mzantsi Afrika) DIAMOND PLATNUMZ (Tanzania) MZVEE (Ghana) SERGE BEYNAUD (Cote D’ Ivoire) WIZKID (Nigeria) YEMI ALADE (Nigeria)"	not available
politics	Abathengisi basezitalatweni banikwa i-R4 million	"UMphathiswa wezezimali nophuhliso lwezoqoqosho eMpuma Koloni, uSakhumzi Somyo, izolo ubhengeze ukuba abathengisi basezitalatweni kummandla waseNyandeni naseMzimvubu bazakwabelwa imali ekwizigidi ezine (R4 million) ukuze kuphuculwe iindawo abathengisela kuzo. 
Ethetha ePalamente eBhisho, ngethuba esenza intetho yohlahlo lwabiwo-mali lwaphakathi enyakeni, uSomyo uthi unika inkxaso abantu abathengisa ezitalatweni ngenxa yokuba banegalelo kuphuhliso lwezoqoqosho. 
Ummandla waseNyandeni uquka iLibode neNgqeleni logama uMzimvubu usenziwa yiKwaBhaca naseMaxesibeni. 
“Sithi makubemnandi macala kolu phuhliso loqoqosho noomama bethu abathengisayo kwiidolophu zethu bathengise phantsi kwemeko ezikhuselekileyo nezindilisekileyo,” utshilo uSomyo. 
USomyo ukwathe ulutsha lwaseMpuma Koloni olukumakhulu amane (400) luzakuqeqeshwa phantsi komkhosi weli lizwe, watsho ebhengeza ukuba isebe lakhe lizakukhupha imali ekwizigidi ezivisayo luyisa kwi-Ofisi yeNkulumbuso ukuqinisekisa ukuba olu lutsha luqeqeshwa phantsi kweSouth African National Defence Force. 
Kule mali, izigidi ezithathu zabelwe amaphulo okuphuhlisa ulutsha kwezolimo. 
“Ulutsha malufinyeze luwathathe ngezandla zozibini lamathuba afumanekayo kwicandelo lezolimo.”"	not available
sports	USiyethemba Sithebe ufuna iChiefs iwawise AmaZulu kwiMTN8!	"Umdlali odlala esiswini kwiKaizer Chiefs, uSiyethemba Sithebe, ufuna ukubona iqela lakhe libetha AmaZulu emdlalweni ongempelaveki. Amakhosi adibana naMaZulu emdlalweni weMTN8 ekulindeleke ukuba utake iintlantsi eFNB Stadium ngentsimbi yesithathu ngeCawe. Emdlalweni weDStv Premiership ogqithileyo akubangakho iqela eliphumelelayo. Kodwa izinto ziza kwahluka kwiMTN8 ngoba kulwelwa indebe. Ukuphumlela kweChiefs kungamchwayitisa kakhulu uSithebe emva kokuba AmaZulu engazange amvumele adlale phantse isiqingatha sonke sesizini egqithileyo emva kokuba ukuba uqhogiswe yiChiefs. Ethetha neentatheli izolo, uSithebe (29) uthe konke okwenzeka ekuSuthu wakuphosa kwelokulibala ngoku ingqondo yakhe ikwiChiefs. 
“Imeko endandikuyo yayinzima. Kodwa oko ndafika kwiChiefs izinto zabalula kakhulu ngoba ndamkelwa kakuhle,” utshilo uSithebe, olelinye lamaxhadi ka-Arthur Zwane esiswini kwisizini eqhubekayo. Emva kokungaqhubi kakuhle kweChiefs kwisizini egqithileyo, ithemba liye labekwa kubadlali abaninzi abathengiweyo. Akukho nto ebonakalayo abayenzileyo ukuzothi ga ngoku – kodwa uSithebe uthi izinto ziyahlangana nangona zihamba kancinci. “Umdlalo wethu uza kakuhle kwaye nendlela esidlala ngayo iya idibana. Into esingakwazanga ukuyenza kukufumana amagowuli kweminye imidlalo. 
“Liqela elikhulu iKaizer Chiefs kwaye ilandelwa ngabantu abaninzi. Kuba nzima ngenxa yoxinizelelo xa singaphumeleli imidlalo. Ukuze sothule umthwalo emagxeni wethu, kufuneka siphumelele imidlalo. Ukuba singaphumelela imidlalo emibini ilandelelana, izinto zingangcono ngoba kungakhula ukuzithemba kuthi singabadlali,” utshilo uSithebe. Uvumile kambe ukuba iya kuhlala isengqondweni into yokuba wayedlalela AmaZulu – kodwa uzimise ukunceda iqela lakhe ngoku liphumelele. “Oko xa ndisebaleni, ndisoloko ndizimisele ukwenza umsebenzi omhle. Sidlale ntanganye emdlalweni ogqithileyo nangona sasifuna ukuphumelela,” utshilo uSithebe."	not available
sports	UMzantsi Afrika neGhana zibambene ngeqanda emdlalweni wokucweya	"Iqela lesizwe loMzantsi Afrika lebhola ekhatywayo libambene ngeqanda nelizwe laseGhana emdlalweni wokucweya obubanjelwe eDubai Police Academy emalanga namhlanje. Omabini amazwe akwisigaba sokugqibela samalungiselelo we-2019 Africa Cup of Nations eza kuqala kwiveki ezayo ngoLwesihlanu kwilizwe laseYiphutha. Ngokwengxelo ekutshwe ngumbutho olawula ibhola, iSafa, emdlalweni wanamhlanje – umqeqeshi waBafana Bafana, uStuart Baxter, ukhethe ukulahlula langamaqela amabini iqela lakhe. Abanye abadlali badlale isiqingatha sokuqala, baze abanye badlala isiqingatha sesibini somdlalo. 
 
Iziqwayi zabadlali beBafana Bafana eziquka uPercy Tau, uThulani Serero noThulani Hlatshwayo. Ngokwengxelo epapashwe kuTwitter weSafa, abadlali beGhana ibingabona abafumene amathuba okubhakuzelisa umnatha – kodwa abakwazanga. Kwisigaba sesibini, uBaxter unike abanye abadlali ithuba – kodwa akubangakho nto intsha. Kuthiwa ifolosi yaBafana Bafana, uLars Veldwijk, ifumene amathuba amabini – kodwa yathintelwa ngabadlali beGhana ingekenzi ngozi. UMzantsi Afrika kulindeleke okokuba udlale omnye umdlalo wokuzilolonga nelizwe lase-Angola phambi kokuqala kwe-Afcon. 
  
Bafana Bafana 1: Darren Keet, Thamsanqa Mkhize, Thulani Hlatshwayo, Buhle Mkwhanazi, Sfiso Hlanti, Dean Furman, Kamohelo Mokotjo, Thulani Serero, Thembinkosi Lorch, Percy Tau, Lebo Mothiba. 
Bafana Bafana 2: Ronwen Williams, Ramahlwe Mphahlele, Innocent Maela, Daniel Cardoso, Hlompho Kekana, Tiyani Mabunda, Bongani Zungu, Sibusiso Vilakazi, Themba Zwane, Lebogang Maboe, Lars Veldwijk."	not available
entertainment	Umyalezo omkhulu kwingoma entsha kaDJ 6teen	"NEYIPHI imizamo yethu, uThixo uyayibona. 
Lo ngumyalezo oqulethwe yingoma entsha kaDJ 6teen ethi ‘Uyayibona’. 
Le ngoma, esandul’ ukukhutshwa kutsha nje iluhlobo lweAfro House. 
Kule ngoma uDJ 6teen usebenze nemvumi yaseLimpopo ethetha ulwimi lwesiVenda kodwa ecula le ngoma ngesiXhosa. 
Encokolela I’solezwe lesiXhosa, uDJ 6teen uthi waziwa ngomculo womjayivo ikakhulu. 
” Ndenza umculo womjuxuzo, kodwa ngoku ndifuna ukwenza into eyohlukileyo kuleyo ndaziwa ngayo. 
Kodwa phambi kokuba ndaziwe ngenye into ndifuna ukwaziwa ngomculo womjuxuzo,” kutsho uDJ 6teen. 
UDJ 6teen waqala ukwenza umculo ngo2009 eseThekwini, efundiswa nguNjabulo waKwaMashu. 
Uthi akaqali ukukhupha umculo kodwa esebenza neeprodyusa ezohlukeneyo ngoko. 
“Ngoku ndizenzela ngokwam ngesingqi sam, ” utshilo. 
Ebalisela I’solezwe ngokuthe vetshe ngomyalezo ophethwe yile ngoma. 
“Ndisebenze nemvumi egama linguChandu. Wenza izifundo zomculo kwiYunivesithi yaseKapa (UCT). 
“Nokuba kunzima kangakanani na, umsebenzi wethu kukuhlala sibambelele ethembeni nokukholelwa koko sifuna ukuzuza. Ukuba sikholelwa ngokwenene ukuba uThixo uhlala ekho kwihambo yethu eya empumelelweni, akukho nto enokuba ngumqobo ekuqaqambeni kwetalente esiyiphiwe nguYe, ” kutsho uDJ 6teen. 
UDJ 6teen uzelwe enguThembinkosi Phalali, ezalelwa kwidolophu yaseRobertson eNtshona Koloni. 
IRobertson yaziwa ngeminyhadala yolonwabo efana neWacky Wine neWine On The River. 
Uthi uphulaphula wonke umculo omnandi, ikakhulu umculo weHouse, owaMapiyano, iHip Hop nePop yala maxesha. 
Uthi ukhulele kusapho oluwuxabise kakhulu umculo. 
“Ngoko ndikhule ndisiva umculo weBubblegum ofana neDalom Kids, uSplash neChick to Chick. 
Bendimamela nomculo wegospile, irap neRnB,” kutsho uDJ 6teen okwangumsasazi kanomathotholo. 
Usasaze koonomathotholo abafana neRedcap Radio, iTruFM neHeart FM. 
Uthi akakasebenzi kwicwecwe elipheleleyo okwangoku, esithi kodwa angakhupha iEP kungekudala. 
Xa ufuna ukuzivela nawe kolu ncuthu lwengoma ungazikhangelela kuYouTube, kungenjalo ukhangele uDJ 6teen kwikhasi lakhe elingu: @realdj6teen."	not available
entertainment	Uphakamisele phezulu indawo yaseKhayelitsha uSiyamthanda	"Akawuvali umlomo ngempumelelo yakhe uSiyamthanda Thomas nohlala kwindawo yaseKhayelitsha kwidolophu yaseKapa. 
 Loka Thomas ubengonnye woDj ebebengenele ukhuphiswano obelubizwa nge1 *  2’s kuSABC 1. Olukhuphiswano beluqale kwinyanga kaSeptember lwaphela ngoDesemba wonyaka ophelileyo.  
“Ngethuba ndithatha inxaxheba kolukhuphiswano kakade injongo yayikukuba ndiphumelele emagqabini”, utshilo uThomas.  
Lentsizwa eneminyaka engamashumi amabini anesine ubudala ithe ibingaqali ukungenela nanjengoko yayikhe yazama ngonyaka ka2015 kodwa izinto azalunga 
. “Ngethuba ijaji zindikhupha zange ndixole kuba ndandiyazi into endiyenzayo kwaye ndaye ndothuka kakhulu kuba ndandingalindelanga”,utsho uThomas.  
Uqhube wathi umnqweno wakhe ibikukufumana ijaji ezo zazikhona ngoseason 2 ukuba zibone impazamo ezyanezayo ngokumkhulula kodwa ke ngelishwa ufike zitshintshiwe.  
“Ngethuba kukhwazwa igama lam njengentshatsheli andizange ndothuke kakhulu kuba bendiyazi into ebendiyenza nebendiyiyele kumhlaba wasRhawutini”,utsho uThomas.  
Ngethuba ephuma ngo2015 wayesele ekwi top 10 ntoleyo athi iminike amandla okuba asebenzele ukuba yintshatsheli. 
 “Akekho umntu ofuna ukohluleka kabini yilonto ndibonile ukuba kwesisihlandlo ndibuya nayo lendebe”.  
Loka Thomas unethemba lokuba impumelelo yakhe izakwenza abantu abatsha bazimisele kwaye bangazideleli iindawo abahlala kuzo.  
“Ulutsha kufuneka luzimisele kwezozinto linqwenela ukuzenza kwaye luqinisekise ukuba luzibandakanya nabantu abanokuba cebisa kwindlela abafuna ukuzithatha”,utshi uThomas. Uqhube wathi uqale ukub 
a nguDj ngonyaka ka2007 kwaye iyamvuyisa indlela asele ekhule ngayo.  
“Lomsebenzi asiyonto ovuka ucinge ukuyenza kuba mninzi umsebenzi ekufuneka wenziwe kwaye kufanele uqinisekise ukuba uzicwangcisa ngendlela izinto zakho ukuze abantu bezokwazi ukuza apho uzakube udlala khona”. 
 Kwisithathu ebekuso uSiyamthanda ebequbisana nabafana baseLimpopo kunye naseRhawutini. 
“Uninzi andiqondi ukuba belucinga ukuba umfana nje waseKapa angaphumelela ngenxa yoba zonke izinto zisoloko ziphoswa eRhawutini”,utshilo uThomas."	not available
health	Kubethana izimvo ngokuqhawulwa kombane esibhedlele	"ZIYABETHABETHANA izimvo zabahlali bakwaWadi 5 eSidakeni kuNtabankulu ngoqhawulo-mbane olushiye isibhedlele Isiphethu ebugxwayibeni kususela kwiveki ephelileyo.  
Esi senzo sibangele ukuba isebe lezempilo eMpuma Koloni licwangcise indlela yokuthutha izigulane ebezilaliswe eIsiphethu ziye kwisibhedlele esikufuphi iMadzikane kaZulu Memorial.  
Ukanti abo bagula besemakhaya kunyanzeleke ukuba batyelele amanye amaziko ezempilo, ngelixa abangxamisekileyo bahambe umgama ongama-60 eekhilomitha ukuya kufumana uncedo eMadzikane KaZulu.  
Abahlali abachaphazelekileyo bahlomle kweliphephandaba ngale nyewe. 
ULusanda Siyoyo (22) wakwaNgqina uthe: “Ewe imbi into yokuvalwa kwesi sibhedlele kodwa urhulumente akabahoyi abahlali de babe bayonakalisa. Sinethemba lokuba iyabonwa ingqumbo yoluntu kengoku xa imeko ide yanjena. Malukhawuleziswe olufakelo-mbane kuzophela uchuku.” 
UNondumiso Tyeke (35) waseSidakeni uthe: “Kubi kuthi njengoba isimo side sakhokeleka ekuvalweni kwelona ziko lezempilo likufutshane. Akuyiyo le nto besiyifuna kwaye ngoku le into yahlula ilali yethu kabini kuba singabanye asivumelani tu noqhawulo lwepali zombane oya esibhedlele, omama bethu bayagula baneeswekile, sixakiwe ukuba sizokubasa phi kuba asinayo naloo mali yokuya kude. Mabangenelele abasemagunyeni.” 
Athandile Tyeke (24) uthe: “Ibuhlungu into yokuvalwa kwesi sibhedlele, sezininzi ezintsuku noko. Ndiyanqwena ukuba kwehle umsindo ebantwini siyiqhube ngesidima le toyitoyi ingabeki ubomi babantu esichengeni. Umbane wona siyawufuna asijiki kodwa noko zikhona ezinye iindlela esingenza ngazo kungasikwanga pali zombane.” 
UDan Themba (32) wakwa Ngqina uthe: “Urhulumente wethu nguye obangela abantu babeneengcwangu, akasabeli ngelixesha kusathethwa kakuhle. Jonga ngoku nathi asibazi abantu abasarhe ezapali kodwa asigxeki kangako ngoba ingxaki yethu izovakala ngcono xa bebona ukuba asidlali, siyawufuna lo mbane futhi sizode siwufumane. Eyesibhedlele into yingxaki yomntu wonke isisombululo saso sizakuvela, asinode sivalwe kwaphela.”"	not available
health	UMphathiswa: ‘Musani ukutebhisa imaski’	"IMIQATHANGO yokuzikhusela kwiCovid-19 iselubala, kodwa abanye abantu bayayityeshela. 
Oku kwenzeka nangona nje abantu baxelelwa ukuba ukuthibazeka kwale ntsholongwane kuxhomekeke kwindlela abaziphatha ngayo. 
Oku kuthethwe nguNomakhosazana Meth onguMphathiswa wezeMpilo eMpuma Koloni, ngethuba lenkomfa noonondaba eMonti kule veki. 
“Boonondaba, sikwisithuba esingaphaya konyaka siphila neCovid-19, into ethetha ukuba wonke ubani kufanele ukuba uyayazi ukuba kufuneka sinxibe izifonyo xa siphuma emakhaya, sihlambe izandla ngamanzi nesepha imizuzwana engamashumi amabini okanye sisebenzise isanithayiza,” kutsho uMeth. 
Kodwa sisabona abanye abantu nanamhla oku, bengazimiselanga ukuzenza ezi zinto zokhuseleko, utshilo uMeth. 
“Omnye ufike etebhise imaski, eyibeke ezantsi kwempumlo. Noko bantu bakuthi kudala kusithiwa gquma umlomo nempumlo ngemaski,” utshilo uMeth. 
UMeth ubongoze abantu ukuba bahlale okungathi ilizwe likwiBakala lesiHlanu (Alert Level 5) lokuvalwa kweentshukumo elizweni. 
UMeth uthi iphondo lijolise ekugonyeni abantu abakwizigidi ezine nesiqingatha (4.5 million) phambi kwenyanga yoKwindla 2022, ukuze kubekho ingqiniseko ngokukhuseleka kwabantu kwesi sifo. 
“Sinabantu abangaphaya kwekhulu eMpuma Koloni ababhalisele ugonyo. Siyayibulela ke le nto kuba zininzi izinto ezithethwayo ngolu gonyo ezibangela ukuba abantu bangakhuthazeki. 
“Siyaqhuba nenkqubo yethu yokusa ugonyo ebantwini ngokusebenzisa iindawo zokurhola indodla. Siyabacela abantu ukuba beze kumaziko wethu bazokugonya ukuze nokuba bosulelwe yiCovid-19, banciphise amathuba okuya esibhedlele.” 
Iphondo laseMpuma Koloni liphakathi kuMsinga weSithathu wolosuleleko ophehlwa yintlalubela iDelta eqinisekisiweyo eNelson Mandela Bay naseSarah Baartman. 
“Ukuba kukho umntu oswelekele ekhayeni, sicela uluntu lwethu ukuba lazise isebe okanye ooceba neenkosi ukuze kwenziwe uqhaqhomzimba, kuzokwaziwa ukuba yintoni unobangela wokusweleka,” utshilo uMeth."	not available
sports	UHejana uphumelele iBonkolo Marathon	"Imbaleki yodumo yaseMonti, uLuthandao Hejana, uphumelele isihlandlo sesithathu umdyarho weembaleki ozikhilomitha ezingamashumi amane anesibini iBonkolo Marathon.  
Ngamava akhe uHejana, uphumelele lo mdyarho eshiya iimbaleki eziphuma kwiReal Gijimas neQueenstown Harriers. Kunyaka ophelileyo uHejana uphumelele lo mdyarho ngenxa yokusebenza nzima kwintsuku ezandulela umdyarho elungiselela ukuphumelela.  
“Akukho nto intsha ndiyenzileyo nakulo unyaka ndisebenze nzima kuba ndifuna ukuphumelela, kubalulekile ukuba umntu aziphathe kakuhle, azilolonge aphinde atye ngokufanelekileyo,” utshilo uHejana. 
Imozulu epholileyo yenze ukuba uHejana ayibone ngaphandle kwengxaki impumelelo.  
“Ndithe xa ndifika kumgama wamashumi amabini ekhilomitha ndeva ukuba ndivukelwa yimikhinkqi, ngenxa yamava ndikwazile ukulwa nayo longxaki nemozulu nayo isincedisile ukuba sibaleke ngempumelelo,” utshilo. 
Le mbaleki yeBorn 2 Run ivela kuzinganga kwimidyarho efana neTwo Oceans Marathon yaseKapa, Legends neHeros Marathon.  
“Ukubaleka ndiqale ngonyaka ka-2006 ndiqala kwimiganyana emifutshane ndakhula ngenxa yokuba ndiyakuthanda ukubaleka oku,” utshilo uHejaba.  
Ziimbaleki ezingamakhulu asixhenxe ezithe zathatha inxaxheba kulo mdyarho, ziphuma kwimibutho eyahlukeneyo eMzantsi Afrika.  
Inenekazi laseMonti, uXoliswa Bici, nguye ophume phambili kwicala lamanenekazi.  
Ingxelo kaFerreira ithi lomdyarho waqala ngomhla wesine kwinyanga kaNovemba ngonyaka ka-1977 unembaleki ezingamashumi amahlanu anesithathu kuphela. Inkampani ezahlukileyo zithe zaxhasa lo mdyarho ngeendlela ezahlukileyo njengesiqhelo.  
“Abaxhasi bethu abaphambili yinkampani yakwa Twizzer kwaye siyababulela ngenkxaso yabo, nabanye abasixhasileyo ukwenza lo msebenzi ube yimpumelelo,” utshilo uFerreira."	not available
sports	UGimenez uzishiye zityumkile iintliziyo zamaYiphutha	"UMohammed Salah uthokombise intloko kubonakala ukuba uxhelekile entliziyweni yakhe emva kokufakwa kwegowuli kwimizuzu yokugqibela emdlalweni. Inyaniso mayithethwe – AmaYiphutha ebexhathisile futhi abadlali bayo i-Uruguay bebexakiwe kwade kwakwimizuzu yokugqibela kwisigaba sesibini – ngethuba uJose Maria Gimenez efaka igowuli elihle ngentloko kumdlalo obunzima kakhulu wesibini weFIFA World Cup kwibala ekuthiwa yi-Ekaterinburg Stadium. Lelo gowuli linye elenze idemeshe kumsebenzi omhle owenziwe yi-Egypt phantse umdlalo wonke – kwaye ikwa lilo elishiye iintliziyo zenkitha zamaYiphutha zichontsiza igazi. 
 
Kuyiwe kwixesha lokuphumla amazwe omabini ebambene noxa i-Uruguay ibiyeyona inamandla. Iifolosi ezimbini zase-Uruguay ezoyikwayo uSuarez noCavani uphele umdlalo bengacholanga naphantsi – kodwa akukho bani onokubatyola ngokungazami. Zikhona iibhola iibhola ezimbi abazidlalileyo – ntekunayo bebefika unozinti u-Elshenewy uvale kwanto eza kuye. Isigaba sesibini besithatnde ukubanochatha ngoba iqela ngalinye belifuna igowuli lempumelelo. Uruguay yiyo ekwazileyo ukudala amathuba acacileyo kune-Egypt. Lo nto ithethe ukuthi ukungabikho kukaMohammed Salah, odume ngkufaka amagowuli, bekuvakala ngoba ebengekho umntu wokugqibezela iibhola ezitywe emacaleni. 
 
Emva kwempumelelo yayo i-Uruguay namhlanje, lo nto ithetha ukuthi ibambene neRussia ngamanqaku amathathu noxa abasingathi bendebe yehlabathi benamagowuli amaninzi emva kokuvuthulula iSaudi Arabia ngemvula yamagowuli amahlanu izolo kumdlalo wokuqala kaGroup A. Kwakunyanzeleka ukuba nayo iYuphutha izingombele iSaud Arabia ukuze ibenokufumana ithuba lokuya kumjikelo olandelayo. 
 
Uruguay: Muslera, Varela, Giménez, Godin, Cáceres, Bentancur, Vecino, Nandez, De Arrascaeta, Cavani, Suárez. 
Egypt: Elshenewy; Fathi, Gabr, Hegazi, Abdel Shafi; Hamed, Elneny; Trezeguet, Said, Warda; Mohsen"	not available
entertainment	I’solezwe Gig guideno-Agent Lungaz	"Lwesihlanu, Eyekhala 29   
*   Wise Guys Bar & Grill(Vincent)  
 Djs: AgentLungaz  Sylo  Pandora  Furaz  Pablo Da Don  Phluxx..   
*   Ground X Lounge  (Stirling) 
Djs: King wave  Black Man..  
*   Buffalo City Stadium (Absa)  
 Emtee (Award Winner, Pearl Thusi) Zola 7  Sdudla Nomathousand  Saudi  Anga azz  Yoba Unltd  Ligwa  Angisto   Welo  Joejo  Cooley S.  
*   Buccaneers Pub & Grub  
 Djs:  Heavy K   Mjazz  Master Dee  Dj Athie  Welo  Nature  Young Reezy..  
*  Mdantsane Sun >>Lynch Album Launch..  
 Djs: Sly Gfx  Nko  Yastin  Mixta C  Deepworx  King Flava  Lv  Lady Vee  Mpijo.. 
 *   So What Lounge (Mthatha) 
Djs: Heavy K   Babes Wodumo (Wololo)  Ligwa  Yoba  Distruction Boys  Pk   Jovisto  Tonic   Phoenix   MyloeAngisto.   
Ngomgqibelo, Eyekhala 30  
*  Ground X Lounge (Stirling) >> Chubbz Shindiz> Zola 7  Dj Dimples  Welo  Khanyie  Scorpion Dj  Palture  Lv  Aveez  Thulz  Skara  Anda.. •  
*  Jeff’s Place Mdantsane  
Djs: Mfundisi  Cooper  Dumza  Onke  Siya   Sbee  Lentor.  
*   Pulse Nite Club  
Djs: Fresh (5fm) Master Jam  Monty  Spin..  
*   Yolo Lounge (Queenstown) Yolo On Wax  
 Djs: Mbuso (Phezulu rec) Tek  Justice   Laz ola  Massive Deep  Ice. 
*  Chief NGqoko’s Place (Port Elizabeth)  
 Djs: Biggs  Mjazz  Matsawu  Le Vinnyl  Blackmoontou  Tempo  Lebzatainment  Warrant officer  ayaz  De Cap  MarrestPhonic  Picasso..  
*   St Georges Park (Nelson Mandela Bay Music festival)  
Proffesor  Thebe  Freshly Ground  Mxo  Sliq Angel  Vusi Nova  Nathi  Mthi  Lilitha  Sdudla & Mathousand  
*   So What Lounge (Mthatha) 
 Djs: Pk  Mylo  Tonic  Phoenix  Jovisto Angisto  Myloe.   
NgeCawa, Eyekhala 31   
*   Kopano Lounge (Mthatha)  
Djs: Misser House Fanatic  Christy..  
*  Kwano’s Meat Corner (Uitenhage) 
 Djs: House Musketeers  Richy Rich  Abee  Khoneep.."	not available
sports	IBuya Msuthu iphumelele ebunzimeni kwiDolphins	"Ifumene impumelelo yayo yokuqala iBuya Msuthu namhlanje ngethuba ibetha iThe Dolphins ngo’1-0 kwitumente yamaqela adlala kwi-ABC Motsepe League edlalelwa eBuffalo City Stadium. Ngoku iBuya Msuthu ibambene ngamanqaku amane ne-Acornbush ephumelele okokuqala namhlanje. 
  
Igowuli elifakwe nguBathusi Aubaas ngomzuzu wamashumi amabini anesithathu lilo elashukanise la maqela amabini. Umqeqeshi weBuya Msuthu, uKabelo Sibiya, ubonisile kulo mdlalo ukuba ngenene uyakwazi ukufunda indlela iqela adlala nalo kwimizuzu embalwa. Igowuli leqela lakhe lize emva kwemizuzu eliqela emva kokuyifuthamisela iThe Dolphins engawuqalanga kakuhle umdlalo. Nangona idlale phantsi koxinizelelo iDolphins – kodwa ikwazile ukubuyela emdlalweni. Abadlali bayo bayibeke phantsi ibhola besebenzisa isakhono sabo sokujika ibhola, bathe bakudlala ibhola ekubonakala ukuba bayiqhelile, kwabonakala umahluko kwindlela abadlala ngayo. 
  
Kwisigaba sesibini iDilphins idlale ngokuzimisela okukhulu. Abafana abafana noXolani Alfred Nkala noKatlego Marakalla bebeyishukumisa iBuya Msuthu esazulwini sebala kamnandi. Kuzo zonke iinzame ezenziwe ngabadlali beDolphins – kodwa eyona nto ethe yambi kukuba ayikwazanga ukufumana igowuli lokulingana nangona bebanyanzele abadlali beBuya ukuba basebenze nzima phaya emva. IBuya Msuthu idlale kakuhle ngoba ikwazile ukulikhusela igowuli layo elifumene kwisigaba sokuqala."	not available
entertainment	ASHES TO ASHES: Isidala sikaTsietsi uMalaika, siyagaleleka!	"UTHULI THABETHE uzakudlala indima yalowo wayekade encuma noTsietsi Namane kumdlalo i-Ashes to Ashes.  
UTsietsi (odlalwa nguNyaniso Dzedze) kubonakala ukuba wayengudlalani othile kudala, esakhula. Phantse onke amantombazana esikolweni ayemfunela kuwo, kodwa yena wayezithandela uMalaika (odlalwa nguThuli Thabethe).  
UThabethe sele esaziwa njengomdlali kamabonakude, udlale kwimidlalo efana ne-City Ses’la, The Mayor, iThuba Lokugcina, Isibaya njalo njalo. UMalaika uyagaleleka kwi-Ashes to Ashes ekuzeni kuphela kwenyanga yeSilimela/Juni, kwaye uza enembali yokophukelwa yintliziyo ezandleni zikaTsietsi.  
Yintwazana enoluvo kwaye ethetha phandle. UMalaika wamlahla uTsietsi kuba wayengamthembi. Wophula iintliziyo zamantombazana amaninzi awayenobudlelwane nawo, waqonda uMalaika ukuba makamophule intliziyo kuqala ngokuziguzula kuye. Usebenzela i-AWUSA, ngoko ke yena noTsietsi bazakuhlangana kwiingxoxo zesivumelwano phakathi kwe-AWUSA neNamane Funerals. Kuvakala ukuba uThabethe uzokwenza * -tshe kule ndima, akazokuhlala kuyo.  OMNYE omtsha ozakufika kungekudala nguDisebo, odlalwa ngumdlali wemiboniso kamabonakude uShoki Mokgapa. UMokgapa simqhelile kwimidlalo efana ne-The Lab kunye ne-Intersexions. UDisebo uzibandakanya okwexeshana njengomcwangcisi wemingcwabo eNamane Funerals emva kokubaleka ekhayeni lakhe eliseFree State.  
Washiya ikhaya lakhe emva kokunyanzelwa emtshatweni owawuqulunqiwe, nalapho wasingisa eRhawutini phambi kokufumana itorho eNamane Funerals."	not available
entertainment	Kumabonakude wakho kule veki	"Muvhango 
UThandaza unikwa isizathu sokuba akrokrele * -Imani. UMampho akancedi ngemibuzo nanjengoko zisanda iintsolo zikaThandaza ngoRanthumeng no-Imani.  
Iindaba ezimnandi zikaGizara noHangwani azamkelwa nguye  wonke ubani kusapho. UThandaza akakwazi kuwubamba umsindo anawo ngeentsolo zokuba kuqhubeka ntoni kuRanthumeng no-Imani, ukanti * -Imani wazisa ukuba uyaphuma kwaThandaza. UNthabeleng uvuselela ithemba kuThandaza lokuba nomntwana ongowakhe.  
Scandal! 
Uloyiko lokwehla komgangatho luqhubela uDintle ekubeni akhe igumgedle. UZinzile wamkela inyaniso ngokwedlulayo, kodwa enoloyiko lwengomso.  
UMangi uchulumancile ngenxa yengxaki esonjululweyo ebomini bakhe. UScelo noLindiwe bafumanisa ukuba abanakho ukuphinda bajonge utata wabo njengakuqala.  
Uyavutha ngumsindo uGloria ngenxa yemikhwa engaqhelekanga kaGontse. UMangi ufumana isilumkiso, ukanti uQuinton ufumana iindaba ezothusayo.  
Generations 
USmanga utyala intandabuzo engqondweni kaSimphiwe. USiya uyaphazamiseka xa efumanisa okuqhubeka phakathi kotata wakhe noKarabo.  
Udideka ingqondo uTshidi kwakubona kwigumbi lokufundela. Iinzwakazi zinika umhlobo wazo iingcebiso.  
UNolwazi uxelela uMazwi ukuba achithe ixesha elininzi nenkosikazi yakhe. Iinzame zikaSimphiwe zihamba kakubi kakhulu. UMary ugqiba ekubeni ohlukane nexhego lakhe.  
Ingqondo kaTau ithabatha ibeka yakuva ukuba uGqirha uKruger usebenzela bani.  
Rhythm City 
Akuva uLerato ukuba uBongi akazimiselanga kuya ndawo, ugqiba ekubeni athabathele izinto ezandleni zakhe.  
UKop ugqiba kwelokuba atshintshe indlela abukeka ngayo.  UDoc ugxotha uBongi kwakhe ngenxa yokunxila kumbhiyozo wokuzalwa kukaZinzi.  
Ukanti uSifiso akazi nokuba axelele uLerato ngokufakela uBongi isiyobisi kwisiselo sakhe.  UThandeka ufumanisa unxulumano phakathi kukaDavid noBongi.  
UNiki ucela uPuleng ukuba umncede ngoBusi.  
Isidingo 
Uyabanjwa uSechaba ngezityholo zokubulala uMbatha. Ukanti ikamva likaSechaba lixhomekeke kuNina.  
 U-Aphiwe uyasokola ukulwa indlela aziva ngayo goCalvin. USechaba ucenga uNina ukuba amncede. ULincoln akakwazi kuzibamba luvuyo lokuba ezakuba ngutata. UGabriel uyatyhilelwa ngenxaxheba yakhe  ekubulaweni kukaMbatha.  
UNina noLerato badibana emapoliseni nalapho kuqhawuka ujingi abantwana bedlala. Ikhaya lakwaSibeko liguquke yalikhaya lolonwabo nokhanyo ziindaba zomntu omtsha ozayo."	not available
entertainment	Kumabonakude kule veki	"Isidingo 
ULincoln ufumanisa ukuba uFrank uzakuveza iimfihlo zakhe ezimdaka kumabonakude.   
UNikiwe noKatlego badibanisa iintloko no-Angelique, ukanti uKatlego ufumana okothusa de kumise iinwele kwindawo engalindelekanga. Kwenziwa umnikelo othi wohlule usapho lakwaZondile. US’khu uyavavanywa nguSamantha. 
Umfundisi uGabriel uxelela uSizwe ukuba ubizwe ukuza kwenza umsebenzi kaThixo. US’khumbuzo wazisa uSamantha kuLerato. Ubomi bukaFrank buyaqhubeka ukujinga.  
Uluntu ekuhlaleni aluwuvali umlomo ngomfundisi omtsha, ukanti yena uNina uzimisele ukumazi ngokubanzi.   
 Rhythm city 
UMampho woyika ukuba kuthi kanti utshabalalise ithemba lezothando noShakes ngokuxoka kuye.  UZondi uzama ukunyoba uZoldisi ukuba adlale umculo weemvumi zakhe e9-Nine.  UThemba ubuyela eKZN, ukanti uNiki uyavuya kukubuya ekhaya kukaSuffo.   
Ingoma kaLerato idlalwa kumaza omoya.  UPuleng uva uSuffo exelela iitshomi zakhe ukuba uzakuzinikela kusapho lwakhe ngokugqibeleleyo, ukanti  uNiki ufuna ukuqonda ukuba kutheni uSuffo engenayo incwadi yelifa.  
USifiso uzama ukubonisa uDoc iimfuno zokukhupha icwecwe likaLerato. ahead of her date with Shakes. 
 Generations 
ULucy wonwabile lithuba elitsha lokwenza imali.  Imizamo kaTshidi yokunceda umyeni wakhe, ibuya ngaye kakubi.  UTau uyasazi esona sizathu sokuba inkosikazi yakhe yonwabe, kwaye oku akakuthandi.  
UKyle akavuyisani ncam noNamhla ‘kwikhono’ elitsha alifumeneyo. Ukugocagocwa kothile yi- ‘jaji’ kuhamba kakubi kakhulu.  UThabi uyazi ukuba uSmanga uphezu kwantoni. UGadaffi ufumanisa oyena mntu ungunobangela wokuba abe ukwisitulo, ukanti uTau uhlohla iimbumbulu kumpu wakhe.   
 UNamhla uziva ehlazekile kokwenzeka emsebenzini xa kuthatyathwa imifanekiso.  
 Scandal 
ULucas uvela necebo elichubekileyo lokwenza imali.  UScelo uchulumancile yindlela abona ukuba ingasombulula iingxaki zakhe, kodwa inobungozi. ULucas uneqhinga akulo, ukanti uQuinton uphendula kwisicelo sikaDintle.  
UZinzile ufumanisa ukuba ixesha ingathi liyahamba loxolelwano kusapho lwakhe. UNdumiso uzama ukubeka okugqithileyo emva ngempumelelo.   
UGloria noMaletsatsi bavula indlela yobudlelane obutsha.  UDintle uthabatha amanyathelo aqatha .UThembeka unethemba lokuba umlilo uzakukhusela imfihlo yakhe. UMangi uqala ubomi obutsha.   
 Muvhango 
U-KK uthabatha inyathelo elibi elenza ukuba uShola emke eMMC. ULerumo ucela uCarol ukuba akhuphe isisu.  
UMangwashe uyazamkela ze afumane ukuzithemba.    UCarol uzisa iindaba ezothusayo nezenza  uLerumo abile.  UHangwani  unika uMatshidiso ithuba lokuba akhethe. UMangwashe wenza okuthile nokushukumisa uMasebotsane. 
UJames uyaziqinisa ngosuku lakhe lwesigwebo. uMorapedi uzama ngako anako ukufumana uCarol, ingaba akuphendula unomyayi wakhe yintoni na athi ayithethe.   
 UMorapedi wenza imbonakalo entle nenyazelisa uCarol kwikona."	not available
sports	IBaroka ingxamele ukungena  kwiPSL	"Kushiyeke imidlalo emibini kwiqela ngalinye, ukuze iphele isizini yeNational First Division. IBaroka FC sele ibonakalisa ngoku ukuba ikulungele ukudlala kwiPremier Soccer League, emva kokubetha iWitbank Spurs ngegowuli elinye eqandeni.  
Igowuli libe linye kuphela kulo mdlalo nobutakisa iintlantsi kakhulu, lifakwe ngu-Ayanda Jwara ongene kwisiqingatha sesibini. Ipumelelo yeBaroka iyigcine ihleli kwindawo yokuqala, kwaye ivule umsantsa wamanqaku amathathu kwiHighlands Park ekwindawo yesibini. 
 Amathemba eRoyal Eagles okunyukela kwiPSL, aya ngokudodobala ingakumbi emva kokubethwa yiVasco Da Gama ngamagowuli amabini eqandeni.  
UStanley Muishond ufake igowuli lokuqala leVasco ngelixa elesibini lize noJarrod Moroole. Kwidabi laseKapa iCape Town All Stars ibethe i-FC Cape Town ngamagowuli amabini eqandeni kumdlalo ubudlalelwa e-Athlone.  
UPaseka Mako ufake igowuli lokuqala emva kwempazamo eyenziwe ngabadlali bangemva beFC Cape Town. Singaphelanga isiqingatha sokuqala uThembinkosi Lorch uvuthulule ibhola ekude wafaka igowuli lesibini ukuza nempumelelo yeFC Cape Town.  
Owona mdlalo uze namanqaku amaninzi kwiNFD kule mpelaveki ibingumdlalo phakathi kweMbombela United ne-African Warriors nalapho iMbombela iphumelele ngo’5-3.  
ULebogang Maboe ufake igowuli lokuqala leMbobela, kodwa uThamsanqa Ngena wakwazi ukufaka elokulinganisa ngomzuzu wamashumi amabini anesibini.  
UBheki Malida uphinde wakwazi ukubeka iMbombela phambili, kodwa uBonginkosi Nxumalo wafaka elesibini leWarriors ukuwenza alingane kwakhona amanqaku."	not available
entertainment	Bonwabele ingoma yokuqala kaLikhey	"ENEMINYAKA eli-17 kuphela ubudala, kodwa igama likaLikhey Booi sele lisaziwa nangubani ozithandela umculo othambileyo. 
Ngomso, uLwesihlanu, uBooi ukhupha ingoma yakhe yokuqala ekudala ilindwe ngabomvu ethi ‘Bambelela’. Kule ngoma uthi ukhuthaza oontanga bakhe ngelithi iphupha liyalindwa. 
“Kule ngoma ndikhuthaza abantu ukuba bangatyhafi kwaye bazi ukuba amaxesha anzima ayafika aphinde adlule, ingakumbi ngeli xesha leCovid-19 apho siphulukana nabo sibathandayo, abanye belahlekelwa yimisebenzi, le ngoma ke ngoko ithi “Bambelela”, kutsho uBooi. 
Bekuyiminyaka emithathu edlulileyo ngethuba uBooi ene-15 leminyaka ubudala etsala umdla womdlali kamabonakude waseMelika uTaraji P Henson, ngelixa emva elinganisa ingoma kaAmi Faku ethi Ndikhethe Wena kwividiyo eyasasazwa kuInstagram. 
Kulapho imvumi yeGqom, uDJ Maphorisa yaba nomdla wokumtyikitya uBooi emva kokubona le vidiyo ixhonywe nguDumza Maswana kuTwitter. 
Ngelo xesha le nzalelwane yaKwaZakhele, eGqeberha, yala kwesi sicelo kuba ifuna ukugxila ezifundweni zayo. Noxa kunjalo  khange akwazi ukulibaleka ubizo lokucula, ze waqalisa ukusebenza kwingoma yakhe yokuqala encediswa nguDumza Maswana omolulekayo kwikhondo lomculo. 
Le ngoma ididiyelwe nguChrister Kobedi okwayiprodyusa yecwecwe likaAmanda Black. 
UBooi uthi ukwafuna ukubonisa abo baselula ukuba ubani uyakwazi ukuphila iphupha lakhe eselula. 
Nangona emncinane nje, uBooi ukhwele eqongeni neemvumi ezifana noDonald, Samthing Soweto noNtsika. 
“Nangona imfundo ibalulekile, umculo yeyona nto endifuna ukuyenza ubomi bam bonke, kwaye ndiyavuya ndinabazali abandixhasayo,” kutsho uBooi. 
UMaswana uthi ukusebenza noLikhey kuluchulumanco kuye. 
“Unetalente engumangaliso kwaye uyalazi ilizwi lakhe. Ngumntwana oqeqeshekileyo nohloniphayo. Njengomoluleki wakhe kufuneka ndimbonise ukuba alisebenzise njani ilizwi lakhe, asebenzise italente anayo ngokuzithemba, uza kothusa abantu abaninzi uLikhey,” kutsho uMaswana. 
UBooi uthe kuyintsikelelo ukusebenza noMaswana nanjengoko emazise kwiimvumi ezaziwayo. 
“Undise kumaqonga amaninzi, sele ndimthatha njengobhuti wam omkhulu, ngamanye amaxesha abe ngutata kum, uhlala ekhupha iimfundiso zobomi. Ndimthanda ngokuqinisa isandla xa kuthethwa ngesikolo, akafuni ndiyokucula xa ndibhala iimviwo, yeyona nto ethandwa ngabazali bam ngaye,” kutsho uBooi. 
Ingoma sele ifumaneka kwiivenkile zomculo kwi-intanethi."	not available
entertainment	UBonga uthatha ikhefu kwimidlalo kamabonakude	"SELE ethabathe isigqibo sokuba uthatha ikhefu kwimidlalo kamabonakude uBonga Dlamini ozenzele igama kumdlalo Uzalo noxa isivumelwano sakhe singazange sihlaziywe kwisizini yesibini kulo mdlalo. 
UBonga, owayedlala indawo kaMkhonto kulo mdlalo ovezwa kuSABC 1 ngo-8.30 ebusuku ukusuka ngoMvulo ukuya ngoLwesithathu, uthi uzakugxila kwezoshishino ngoku. 
Uthe oku kungenxa yokuba akawufumani umsebenzi awunqwenelayo. “Ndiyayeka (okwangoku) kwimidlalo kamabonakude. Ndiza kungena kwezoshishino noxa ndingenakunaba kuba ndisa kuyila oku. Enye into eyenza ndiyeke kukuba sendigqibe iminyaka elishumi kwimidlalo kamabonakude futhi sendifumene amathuba amaninzi.” 
“Andiyeki ngenxa yokuba akukho midlalo endiyithandayo kodwa ngenxa yokuba ayikho imidlalo endikhe ndacelwa ukuba ndibe yinxalenye nayo futhi indikhulise njengomdlali. Andifuni ukuba ngumntu oxhentsa ndawoni nye,” kutsho uBonga. 
Uthe ukuba ebesekhona kuZalo ubengasokuze athathe kodwa ushishino yinto ebekade efuna ukuyisungula. Uveze ukuba angaqhubeka nokudlala kumabonakude xa engafumana indima ethe qabavu kwakunye nesivumelwano esoluliweyo. 
“Abantu bahlala bendibuza ukuba ndibuyela nini kwimidlalo kamabonakude. Andifuni ukuthatha imidlalo emincinane kuba iminyaka ihambile,” kutsho uBonga. 
UBonga, ukwathe umkile eThekwini wayokuzinza eGoli. Sele suka kudlala kuRhythm City, Isidingo, Ashes to Ashes, neminye."	not available
entertainment	Uzimanye neVukani FM uDJ Igwe	"Umlawuli kwanomsunguli wequmrhu lezobuchwepheshe iKuyakhanya Media Productions, uDJ Igwe uzimanye nesikhululo sasekuhlaleni Vukani Fm eCala. 
UTshidiso Sam owaziwa ngo-DJ Igwe noyinzalelwane yaseRhafu kodwa ekhulele kuKomani waziwa kakhulu ekulungiseni iikhompyutha nasekuthatheni imifanekiso ekudidi oluphezulu. 
Ethetha nephepha ndaba I’solezwe lesiXhosa kutshanje, UBhut’ Selfie nanjengoko ebizwa njalo luninzi lwabalandeli bakhe uthe: “Eli gama lithi Igwe ndalifumana kubahlobo bam belizwe laseKenya ngethuba ndidlala kwindawo yomjuxuzo eWhite House kukhuphiswano looDJ. Emva kokugquqisa bonke ooDJ kukhuphiswano, abemi baseKenya baqala ngokuthi ndiyingwenya yosuku ngelithi ndiyi ‘Igwe’ ngelakubo.” 
U-DJ Igwe uqale ukuba nguDJ ohlawulewayo eneminyaka elishumi elinesihlanu ngo2009 nalapho afumene uqeqesho kuDJ Max noReggie Solani abakhuthaza isakhono sakhe. 
“Iqumrhu lethu iKuyakhanya Media Productions ndiliqale nomhlobo wam uSiphelele Mdlankomo, sisungula izikipa zefashoni, senza imifanekiso ebhanya-bhanya kuquka ukuthatha imifanekiso kunye nokulungisa iikhompyutha,” utshilo uDJ Igwe. 
Kungokunje eli tyendyana nelidume ikakhulu kuKomani, eMatatiele naseRhafu nebelifudula libhexesha ibhrakfesi kwisikhululo iLukhanji FM eKomani lizimanye nesikhululo iVukani Fm nalapho lenza inkqubo iOvernight Corner ukususela ngentsimbi yeshumi elinesibini ezinzulwini zobusuku ukuya kweyesithathu ekuseni. 
isibhalo@inl.co.za"	not available
entertainment	Icwecwe likaLuntu  lineempendulo zobomi	"ABO bamaziyo bamazi ngokuthanda ukucula nokuya ecaweni, kodwa ngoku ubhalisa igama lakhe njengenye yeemvumi ezaziwayo eMzantsi Afrika. 
Kwiveki ephelileyo, uLuntu Tshefuta ukhuphe icwecwe legospile elithi Undenzela Okuhle. 
Echubela I’solezwe lesiXhosa, uTshefuta uthi ayikho enye into ayenze kakhulu ebomini bakhe njengokucula kwaye engenela amakhuphiswano omculo. 
Eli cwecwe likaTshefuta liqulethe iingoma ezilishumi elinanye ezifana nethi Ngenyimini, Busa, Ungenzela Okuhle noThixo ulilanga lethu. 
“Kudala ndicula ubomi bam bonke. Andikhumbuli namnye unyaka ekukhuleni kwam ndingaculi. Esikolweni bendileqa amakhuphiswano omculo unyaka nonyaka, ndicula ecaweni, ndikhokela engomeni kwaye ndihlabelela nakumaqela asekuhlaleni egospile,” kutsho uTshefuta. 
Uthi emsebenzini xa kukho iziganeko ezifuna kuculwe uyaziwa nguye oba phambili. 
Eli licwecwe lokuqala ngqa lale nzalelwane yakwaSisilana eHewu. 
“Eli licwecwe lam lokuqala. Ingcamango yokulishicilela yandifikela ngo2019 ngethuba ikwayala yam iTACC iphumelela kukhuphiswano lukazwelonke, saze saqala ukulishicilela ngeyeNkanga 2020,” kutsho uTshefuta. 
UTshefuta uthi ukugqitywa kweli cwecwe kuthathe ithutyana ngenxa yokubhubha komnye wabo besebenzisana nabo. 
“NeCovid-19 idlale indima yayo. Kuye kwanyanzela sithobele imigqaliselo ebekiweyo.” 
UTshefuta ukwancedise iUniting Reformed Church yaseDimbaza kwicwecwe layo. 
Icwecwe lakhe lixutywe kamnandi ngamaculo ecawa, aweekwayala, adumileyo njalo njalo. 
UTshefuta kweli cwecwe usebenze nongasekhoyo uMayibongwe Nongqunga weDolce Sounds noNathi Ngcobo. Ukwasebenze neemvumi ezinjengoQhawekazi Gonya, Mandiwakhe Kubheka noMathuli Mthembu. 
“Umntu omamele eli cwecwe uza siqonda isizathu sokubakho kwakhe emhlabeni. Uza kufumana izandi ezimnandi zeengoma eziculwa ecaweni kwaye afumane ukonwaba nakweyiphi imeko ahlangabezana nayo, nokuba wonwabile, unxunguphele okanye udandathekile. Eli cwecwe likunika ithemba elithi nakweyiphina imeko ubani azifumana ekuyo, uThixo uyimpendulo,” kutsho uTshefuta. 
UTshefuta uthi unamaphupha amakhulu ngeli cwecwe. 
“Kukuba wonke umntu alimamele ukuze afumane iimpendulo azifunayo ebomini bakhe,” utshilo. 
Okwangoku icwecwe lisafumaneka kuTshefuta, kodwa esithi liza kuba kumaqonga athengisa umculo kungekudala."	not available
sports	Ubeka phantsi uVetyeka ngenxa yengozi!	"Ubeka phantsi emanqindini uSimphiwe Vetyeka. Le ndedeba, eyaqala ukubetha amanqindi ngonyaka ka2002, ithi ingozi yemoto eyayonzakalisa kakhulu emilenzeni iyinyanzele ukuba ithathe eso sigqibo. 
 “Ayisosigqibo esilula esi; ingozi eyandehlelayo ibenalo igalelo. Amanqindi bubom bam. Yonke into endinayo ndiyifumene emanqindini,” utshilo uVetyeka.  
OkaVetyeka ubulele kakhulu usapho lwakhe nabalandeli bamanqindi ngokubanzi ngokuyixhasa imilo yakhe.  
“Ndiyababulela kakhulu abantu abandixhasileyo xeshikweni ndiyimbethi manqindi. Ndibulela nosapho lwam ngokundixhasa,” utshilo. 
UVetyeka, 37, uphumelele imilo engamashumi amathathu. Wabethwa kwimilo emine kuphela, kwimilo engamashumi amathathu anesine ayilwileyo.  
Ngonyaka ka2013 wenza imbali ngokuba yimbethi manqindi yokuqala ephumelele intshinga yeWBA eMonti, emva kokubetha uChris John wase-Indonesia – owayengekoyiswa nakanye phambi komlo wabo.  
Kumlo wakhe wokugqibela wangqengqisa uThomson Mokwana kumjikelo wesibhozo, ephumelela intshinga yeWBO Africa kudidi lweLightweight.  
Ezinye iintshinga aziphumeleleyo ziquka i-IBO, iWBA International, iWBC International neyoMzantsi Afrika ayikhusele izihlandlo eziliqela. 
Kwezinye iindaba:  Imbethimanqindi yaseMdantsane, uLusanda Komanisi, ibhengeze kwikhasi layo likaFacebook ukuba ayisafuni kuphinda iqhubele phambili nokubetha amanqindi emva kokungqengqiswa kakubi nguMichael Mokoena kumjikelo wesine eRhawutini kwimpelaveki ephelileyo.  
UKomanisi, 29, unemilo engamashumi amabini anesithandathu phantsi kwegama lakhe.  
Uphumelele imilo engamashumi amabini ananye; ungqengqise amadoda ngophotho izihlandlo ezilishumi elinesibhozo. Yena ubethwe kwimilo nje emihlanu kuphela.  
Le ndedeba yaphumelela intshinga yoMzantsi Afrika neye-IBO kudidi loSiba."	not available
entertainment	Wakhe wamva uNay Maps ecula?	"IMVUMI ekwangumdlali kamabonakude odumileyo uNay Maps, utshintsha ikhasi nanjengoko ekhuphe ingoma yakhe yokuqala njengemvumi, evisa abalandeli nabathandi bakhe elo cwambu lelizwi lakhe lithi ndiphulaphule. 
Ingoma kaNay Maps ibizwa I’ll Be There. 
Ebalisela I’solezwe lesiXhosa, uthi le ngoma uyenze emva kokuqaphela ukuguquguquka kobudlelwane phakathi kwezihlobo okanye abakubudlelwane bezothando okanye obosapho. 
“Kulapho ndigqibe ekubeni ndiqambe le ngoma kuba ndibonile ukuba esinako ngokwenene lilizwi lethu kuphela. Ingakumbi kwihlabathi apho uthando luyinkohliso okanye yonke into ingeyiyo eyoqobo, esinako nje kuphela lilizwi lomnye komnye,” kutsho uNay Maps. 
Lo saziwayo uthi ukuba ubani uthembisa ngokwenza into makasigcine isithembiso eso, enze oko bethe uza kwenza. 
UNay Maps uthi oku ukuqaphele kubudlelwane bakhe nenenekazi ebekhe wancuma nalo. Uthi belihlala liziva lingakhuselekanga kubudlelwane babo ngenxa yokuba ebehlala ebukwa ngamanye amanenekazi. 
“Oku bekumenza azive engabalulekanga, kwaye esoyika ukuphulukana nam. Ngoko ngokwenza le ngoma, ndithi nokuba kunganjani, ndakuhlala ndikhona. Nokuba kwenzeka ntoni, ndakuba khona. Ndithembe xa ndisithi soze ndihambe, oko kuyinyaniso,’’ kutsho uNay Maps, ogama lokwenene inguNkosinathi Maphalala. 
Uthi zininzi iingoma zakhe ezisendleleni kuquka necwecwe elipheleleyo. 
UNay Maps uqale ukucula esesesikolweni samabanga aphakamileyo. 
Uthi utata nomama wakhe bebekwazimvumi, bethanda ukumculisa ekunye noodade wabo. 
Uthi uye wafika esikolweni samabanga aphakamileyo wafunda ukudlala ipiyano. 
“Iitshomi zam zandibongoza ukuba ndiye kukhuphiswano lomculo olwaluza kuba sesikolweni. Ndakhethwa njengomnye wabahamba phambili kolo khuphiswano olwalunomculo nokudlala kwimidlalo.” 
UNay Maps uthi unephupha lokubayimvumi nomvelisi womculo odume kwihlabathi lonke ophuma kwilizwekazi iAfrika. 
Ubalule iimvumi ezifana noJay Z, Beyoncé, Black Coffee, Drake, H.E.R, Kehlani, Lucky Daye, Musiq Soulchild, Snoh Aalegra, Chris Brown, Dj Maphorisa, Kabza de Small njengezinye kwiimvumi anokuthanda ukusebenza nazo. 
Uthi ingoma yakhe ifumaneka kuyo yonke indawo ethengisa umculo kwi-intanethi. 
UNay Maps ukwathi umculo umnceda ekumpholiseni izilonda anazo emphefumlweni. 
Le nzalelwane yaseKZN idlale kwimidlalo kamabonakude efana neGenerations, iMuvhango neThe Queen. 
UNay Maps ukwadize ukuba umatasatasa elungiselela isizini yesibini yomdlalo othi Umkhokha."	not available
entertainment	Igqiyazana elingenele uMiss Heritage licela inkxaso	"UYolokazi Dana ongumfundi kwiYunivesithi yaseFort Hare, owenza izifundo zeSociology ucela iivoti.  
UYolokazi yinzalelwane yakuQumbu eminyaka engamashumi amabini anesine ubudala. Ungomnye wabagqatswa abaphambili koonobuhle kukhuphiswano lukaMiss Heritage, emele iphondo laseMpuma Koloni.  
UMiss Heritage lukhuphiswano loonobuhle lukazwelonke noluzakubanjelwa kwiphondo laseFreystata ngenyanga yamagugu namafa (eyoMsintsi).  
Umgqatswa ophumeleleyo uzakumela uMzantsi Afrika kwilizwe lase-India. Encokola neli phephandaba uthe, “Ndingenele uMiss Heritage kuba ndinothando lwabantu, kwaye ndizingca ngokuba ngum-Afrika.  
UMiss Heritage ugxile ekufundiseni nasekuphuhliseni inkcubeko nemveli kubantwana abasakhulayo abafana nam,’’ utshilo uDana  
UDana uqinisekisile ukuba olu khuphiswano lujonge ekuncedeni luphuhlise abanye abantu, ingakumbi abasakhulayo, esithi ezinye zezinto abazenzayo kukujonga iintswelo neemfuno kwiindawo abahlala kuzo, yena uDana ujonge ngakumbi ekuncedeni abantwana abasakhulayo kwizikolo ezihlelelekileyo, ingakumbi abantwana abangamantombazana, wona akholelwa ukuba aneentswelo ezininzi kunamakhwenkwe.  
Olu lukhuphiswano lwesibini kuDana, olokuqala waluphumelela eYunivesithi yaseFort Hare njengenkosazana yesibini (2nd Princess).  
Uqinisekisile ukuba olu kuphiswano lukaMiss Heritage aluyi ndawo koko luzakuhlala apha eMpuma Koloni, ebongoza ukuba avotelwe ukuze aphumelele. 
 Ukuvotela uYolokazi Dana: Ukhangela kwikhasi lonxibelelwano lukaFacebook * – ‘Yolokazi Dana’ okanye ukhangele * – ‘Miss Heritage South Africa Intenational’ ucofe kwitsheyina lika ‘vote’ elizakube livelile phantsi kukaYolokazi Dana."	not available
sports	UHelebe ukhala ngoBSA emva kokushiya intshinga!	"INkampu kaToto Helebe ityhola iqumrhu elilawula amanqindi kweli iBoxing South Africa ngokubohlutha intshinga. 
 Yiminyaka emihlanu uHelebe eyigcinile intshinga yoMzantsi Afrika kudidi lweNtambanani, ngoku umanejala wakhe uSinethemba Mandyoli uthi uBSA uyihluthile intshinga yabo. 
 “I-BSA iyihluthile intshinga kaHelebe. Bafuna siyoyikhusela kuRonald Malindi eRhawutini – apho azilolonga khona,” utshilo uMandyoli. 
UMandyoli uthi umbutho olawula amanqindi ubanyanzele ukuba balwe simahla.  
“Abaphelelanga ekufuneni ukuba siyokulwa ebuhlantini bukaMalindi, baphinde basinyanzela ukuba siyikhusele intshinga yethu simahla. Wakhe wayibona phi intshatsheli ekhusela intshinga ngaphandle kwentlawulo?” ubuzile uMandyoli ebonakala exakiwe. 
Uthi bakhethe ukuyishiya intshinga. “Sigqibe ekubeni siyishiye intshinga ngenxa yezo zizathu,” ucacise ngelo hlobo uMandyoli.  
UHelebe wayiphumelela ngo2011 intshinga yeNtambanani. Wayihlutha kuPhumzile Matyila eOrient Theatre – apho wamlalisa ngophotho kumjikelo wesihlanu. Uyikhusele amatyeli amahlanu, kabini esilwa noCebo Ngema. Phambi kokulwa noKlaas Mboyane, uThabo Sishwane noMbulelo Dyani. 
UMandyoli uthi nangona beyishiya iNtambanani – kodwa baza kuqhubeka ngomlo wabo ebebewulungiselela oza kuba seNgilane.  
“Siyayishiya intambanani, kodwa besityikitye isivumelwano sokulwa noJosh Wale eNgilane, kwinyanga yeDwarha, kumlo we-IBF International. Iza kuba ngumlo wethu wokugqibela lowo kwintambanani,” utshilo uMandyoli. 
Ziwe phantsi iinzame zethu zokuthetha noBSA ngale nyewe emva kokuba bengayiphendulanga imibuzo esibathumelele yona. Kwimilo yakutshanje eGoli: UXolisani “Nomeva” Ndongeni ukhusele intshinga yakhe yeWBF kudidi lweLightweight emva kokulalisa ngophotho uSalimu Jengo kumjikelo wesine. Kanti yena uXolani Mcotheli uphumelele intshinga yeWBF kudidi lweJunior Welterweight emva kokubetha uClement Kamanga ngamanqaku."	not available
sports	UGiovanni Solinas ubalula afuna kwenziwe liqela lakhe kule sizini	"Amakhosi aphose ithuba elihle lokuxolisa iintliziyo zabalandeli abanengcwangu emva kokuba ekhutshwe kwiMTN 8 izolo ebusuku. Igowuli elinye elifakwe kuBradley Grobler liyithathe iSuperSport United layibeka kumdlalo wokugqibela weMTN 8. Amatsatsantsa a Pitori abethe iKaizer Chiefs ngo’1-0 kumdlalo olawulwe ngawo ubukhuli becala eFNB Stadium kubusuku bayizolo. Ngokubethwa kwayo iChiefs, kuyiphosanise nethuba elihle lokuphumelela indebe yokuqala kwisizini entsha yePSL. Umqeqeshi weChiefs, uGiovanni Solinas, uphoxiwe kukubethwa kweqela lakhe – kodwa uthi kufuneka iqela lakhe lisebenze ngokuzimisela ukuze liphumelele iindebe. 
Kwizigaba zozibini zomdlalo, iChiefs ibingenalo ulwamvila kwaye nokubethwa kwayo akothusanga ngoba abadlali bayo ababonisanga kuyilangazelela impumelelo. “Isiqendu sokuqala besinzima kuthi ngoba indlela abadlali bethu abebenikelana ngayo ayisisebenzelanga. Ndingatsho ukuba umdlalo wethu ubungemhlanga kwisigaba sokuqala. Kubekho utshintsho kwisigaba sesibini ngoba sikwazile ukudala amathuba. Ngelishwa kuye kwafakwa igowuli kuthi – kodwa umdlalo wethu ubungcono,” utshilo uSolinas emva komdlalo. 
Nakubeni uSolinas engalifumananga ithuba lokulungiselela isizini entsha – kodwa uyazazi okokuba umsebenzi wakhe usemngciphekweni ukuba akakwazi ukuza nendebe. USolinas, ongene endaweni kaSteve Komphela, ufike iChiefs inethuba elingaphaya kweminyaka emithathu ingafumani zindebe. Kuba umdlalo wokuqala obuphakathi kweChiefs neSuperSport waphela ngo’2-2 eLucas Moripe Stadium, iChiefs bekufuneka ingabethwa qha emdlalweni – kodwa ngelishwa, yoyiswe kukukhusela amagowuli wayo nakukuphumelela. “Besinethuba elihle lokuya phambili kwindebe yeMTN 8. Ibibalulekile le ndebe kuthi. Kuyadakumbisa ukungayi kumdlalo wokugqibela. Kufuneka sisebenzi ngokuzimisela ngoba kule isizini kufuneka siphumelele iindebe. Kufuneka siphucule indlela esidlala ngayo,” utsho uSolinas."	not available
sports	Umtshato weChiefs noManqele uqhawukile	"Ekugqibeleni, umtshato weKaizer Chiefs nefolosi u-Edward Manqele uphelile. Lo nto ithetha ukuthi lo mdlali ukhululekile ukuba angakhangela iqela elitsha anokulidlelela ukusukela ngoku ukuya phambili. Ezi ndaba zipapashwe yiKaizer Chiefs izolo kwikhasi lomnatha layo. 
“Siliqela sinezindaba: Emva kweengxongxo phakathi kwethu noManqele, sibone kulungile ukumkhulula ukuze akwazi ukufumana indawo yimbi anokuthi aqhubele phambili nekhono lakhe lebhola ekhatywayo kuyo. Sivumelene ke ngalo nto,” itshilo ingxelo ebhaliweyo ekutshwe nguBobby Motaung, umanejala weChiefs. 
Manqene wazenzela igama njengomdlali oneliso elibukhali nonyawo oluqeqeshiweyo kwicala lokufaka amagowuli ngethuba edlalela iFree State Stars phantsi kwesandla sikaSteve Komphela kwiminyaka eyadlulayo. Zange kube kudala yamthatha iMamelodi Sundowns – ngelishwa izinto azimhambelanga kakuhle apho. Kuye kwanyanzeleka aye kwamanye amaqela – apho azame khona ukuvuselela ikhono lakhe lebhola. UManqele utyikitywe yiChiefs ngo’2015 emva kokudlalela iChippa United ixeshana elingephi. 
Phantsi kukaKophela ngoku aqeqesha iChiefs, u-Edward Manqele, 29, idlale imidlalo ephaya kumashumi amabini anesithathu. Kuloo nqwaba yemidlalo, linye qha igowuli alifakileyo. Yilo nto ekubonakala ukuba ibangele Amakhosi angakwazi ukumgcina. Ekupheleni kwesizini ka’2015/16, yena noSiphelele Mthembu babekwa kuluhlu lwabadlali abathengiswayo yiChifes – ngelishwa labo zange kubekho nelinye iqela elibathengayo. 
Lo nto ibanyanzele aba badlali bobabini ukuba bahlale kwiChiefs bengadlali benjalo. Njengokuba ixesha lokutyikitywa kwabadlali ngamaqela adlala kwiPremier Soccer League selivaliwe yiFIFA, kuyanzeleka alinde kuphele isizini phambi kokuba aye kwelinye iqela. Ngoku Amakhosi atyhala ngabadlali abafana noBernard Parker, uGustavo Paez, uMichelle Katsvairo, uLewis Macha noCamaldine Abraw – obuya kumonzakalo omkhonkxe iinyanga eziliqela."	not available
entertainment	Ungaphoswa ngumdlalo omtsha kwiMzansi Magic neM-Net!	"Umdlalo omtsha wemihla ngemihla obizwa Precious Pearl uyaqala kwiMzansi Magic kunye neM-Net Family kwiveki ezayo, kwindawo kaCaribbean Flower ophelayo yena.  
Abakhe umkhanyo bathi lo mdlalo uzakubalungela abalandeli balo mdlalo ngokuba sele enkonye imbasa ye2014 International Emmy for Best Telenovela, nezinye ezifana neBest Telenovela. 
 Ngokutsho komnatha waseBrazil, i-Universo Online, lo mboniso utsale izigidi zababukeli ezikuma-26 ngosuku, ngethuba udlala eBrazil. Ubalisa ngeminyaka yoo- 1930 noo- 40 kwaye ulandela ubomi bukaFranz Hauser, unyana kasozigidi ojamelene nemeko kaKhayeni no-Abeli, nalapho umntakwabo (half brother) uManfred ezama ukumbulalela kwiinduli zase Himalayas.  
UFranz usindiswa ngunongendi othile kwikhaya loonongendi, kwaye uphela eba ngumhlobo nomnye woonongendi uAnanda. Uyise kaFranz ukholelwa kwelokuba unyana wakhe ubhubhile, nanko ebeka uManfred njengentloko yeshishini losapho, uFranz akubuyela kusapho lwakhe, oko kwamphambanisa uManfred.  
Akube ebuyile, wadibana no-Amelia, umsebenzi wasefektri, baze bazizinqandamathe. Ngoku banomntwana uPearl obasengxakini akube uAmelia etyatyekwa ngesityholo, waze waphoswa entolongweni. Unongendi uAnanda waye wabhubha, abalandeli bakhe bazama ukukhangela uPearl kuba bekholelwa ukuba unesiphiwo esisodwa. 
 Uyaqala kengoku umdla webali… Iyaqla kwi Mzansi Magic ngoMvulo (30 Canzibe/May) ngo 16h30 nakwi M-Net City ngoLwesithathu (1 kweyeSilimela) ngo-17h00. Oku kuthetha ukuba, uM-Net City uzakuba semva ngeentsuku ezimbini kwiMzansi Magic, ngoko ke qiniseka ukuba ubukela kwisikhululo esinye ukuze ungaphazamiseki!"	not available
health	Mnye kuphela ugqirha kwisibhedlele saseCanzibe	"Isebe lezempilo eMpuma Koloni lithi liyisombulule inyewe yokunqongophala koogqirha kwisibhedlele saseNgqeleni. 
Oku kuza emva kwengxelo zakutshanje zokuba isibhedlele iCanzibe esiphakathi kwedolophu yaseNgqeleni kwakunye neLibode sinogqirha omnye. 
Ngokwengxelo ephuma kwisithethi sesebe uSizwe Kupelo ithi kwisibhedlele esi kuye kwabeka phantsi oogqirha abahlanu kwaze kwashiyeka lo umnye. 
“Isebe liye lenza iinzame lathethana nesibhedlele saseZithulele eMqanduli kwafumaneka oogqirha ababini okwethutyana abancedisa lowo uye washiyeka yedwa eCanzibe. 
“Ogqirha abazakuqeshwa ngokupheleleyo kwesi sibhedlele saseCanzibe bathathu kwaye kulindeleke ukuba baqalise kungekudala,” utshilo uKupelo. 
Ngokwengxelo yakutshanje yophando lweprojekthi ejongene nezempilo ezilalini (Rural Health Advocacy Project) idize ukuba iCanzibe iyonke ijongene nogqirha omnye osisigxina ababini abancedisayo babolekwe kwizibhedlele ezikufutshane. 
Isithethi seRural Health Advocacy Project, uMarije Versteeg-Mojanang uthi obekubaxhalabisile kukuba xa kumke abagqirha babolekiweyo, izigulane ziza kushiyeka zingenaye ugqirha. 
“Ukunqongophala koogqirha eCanzibe ayinguwo wodwa umceli mngeni, nokungabikho kweengcali zokunyanga ezijongene neemfuno zabantwana kwakunye nabantu abadala nabaphila nenkubazeko yenye ingxaki. Oku kubabangela abantu ukuba baye kwezinye izibhedlele ezikude bechitha imali yabo enqongopheleyo ukuyokufumana uncedo,” utshilo uVersteeg- Mojanang kwimbalelwane yakhe. 
Isebe lezempilo lipapashe izithuba zengqesho, ukulwa ukunqongophala koogqirha."	not available
entertainment	#SkeemSaam: Bambulalele ntoni uJama	"Wonke umntu ngoLwesihlanu wothuke wankwantya kukubhubha ngesiquphe kukaJama Kekana (odlalwa nguOros Mampofu) kumdlalo iSkeem Saam.  
Kodwa nakubeni abaninzi bothusiwe sesi sithwakumbe, kubonakala ngathi bona ababhali bebesazi ngoku kwakwiminyaka emibini edlulileyo, phambi kokuba avele uJama kulo mdlalo. Abe TVSA bancokole noBonga Percy Vilakazi, ongumbhali nompapashi weSkeem Saam.  
UVilakazi udize ukuba le ndima yayibhalelwe ukuba ibhubhe kakade. Uthi uJama wayezokubonisa ndima ethile ngethuba lo mdlalo wawuqalisa ukusebenza kwibali laseYunivesithi. UVilakazi uyacacisa: “Emva kokwenza uphando lwethu njengababhali, sizama ukufumana ulwazi oluphangaleleyo ngobomi baseyunivesithi nezinto abantu abazenzayo, sagqiba kwelokuza nomntu othobekileyo.  
Umntu esinokumsebenzisa njengomzekelo, ngoko ke eso sigqibo senziwa phambi kokufumana * -Oros, kwaye lo mlinganiswa wayeza kusweleka.” Kukwavakala ukuba kwakufanele abhubhe msinyane.  
Kuqala kwakufanele abe kulo mdlalo iinyanga ezintathu ukuya kwezine, kodwa ababhali baphela bemthanda uJama no-Oros, ngoko ke wahlala iminyaka emibini. Kwakhona, ukuhlala kwakhe ixesha elide kwadala ukungaboni ngasonye kwigumbi lababhali. UBonga usikrobisa kwigumbi lababhali: “Kwakuhleli kukho iyantlukwano kwigumbi lababhali nabadidiyeli bethu. Abanye babevakala besithi ‘Kodwa ewe, abantu bayamthanda kodwa nantsi into esasimzisele yona apha, masingalibali.”  
Baze abanye bathi ‘Ewe, siyazi kodwa, hayi okwangoku,’ bihleli ikhona iyantlukwano. “Sithe ekugqibeleni sakuthabatha isigqibo sokuba ‘sele ilixesha ngoku’, besothukile. Sonke besidakumbile.  
Xa besibukele esi siqendu ngoLwesihlanu…besiyiva ngokwenene intlungu, ngathi besingazi izakwenzeka. Bibonakala iyinto yokwenene nakuthi.”"	not available
business	Amafama akuQumbu neetapile	"Kwiinzame zokulwa indlala nesithukuthezi, amafama aseMjikweni kuQumbu adibanise izandla aqala iphulo lokulima iitapile ngoncedo lwePotatoe SA. 
Umlimi okhokele eli phulo uBernedict Mhletywa uthi baneenjongo zokuguqula impilo yoluntu ngokubafundisa iindlela zokulima zala maxesha. 
“Uhlobo lweetapile ezilinywe apha kuthwa yiValor. Sizityale ekupheleni kwalo nyaka uphelileyo. Sisalilinga olu hlobo lweetapile ukuba liza kusebenza na kulo mhlaba,” kucacisa uMhletywa. 
AbakwaPotatoe South Africa bakwisivumelwano sentsebenziswano kunye neSebe lezoLimo noPhuhliso lwamaPhandle kwiinzame zokulikhulisa ulimo kuQumbu. 
“Ngenxa yale ntsebenziswano, amafama angamanina nootata abambalwa badibene apha befunda nzulu ngeendlela ezizizo zokulima iitapile. Bebekade belima, besebenzisa iindlela ezindala zokulima,” kutsho uMhletywa. 
Intsebenziswano yokufundiswa kwala mafama ukulima iitapile iphakathi kwePotatoe SA, Mjikweni Multi Purpose Cooperative kwakunye neQumbu Potatoe Farmers. 
UNosapho Ndzo lelinye lamalungu aphambili kulo msebenzi wokuveliswa kwezi tapile eMjikweni. 
“Besisebenzisa umgquba ngaphambili, silima ngeendlela ezingezizo, ngoku siyayazi ukuba umhlaba ulungiswa njani, imbewu eyiyo, umgama phakathi kwamagaqa atyaliweyo, isichumiso ngaphantsi komhlaba, isichumiso ngaphezu komhlaba,” kutsho uNdzo. 
Ngenxa yemveliso ibingaphucukanga abe beyenza aba balimi, bebengazithengisi ezo tapile koko bebesabelana ngazo. 
“Ngenxa yokuba zisemgangathweni ezi sizivelisayo ngoku iitapile, sijonge ukuthengisela izikolo ezine ezilapha ekuhlaleni, sijonge ukucela umlimi ukuba asincedise ukuthengisa kwezinye iindawo,” utsho uNdzo. 
Uthi injongo yabo ebanzi kukufumana umhlaba omkhulu ukuze bandise ulimo lwabo eMjikweni. 
“Sifuna ukuqala ngomhlaba ongangehektare enye ukusukela ngoku. Sisuke apho siye kwimihlaba emikhulu. Asifuni kuthatha umhlaba usixake,” kucacisa uNdzo. 
UPotatoe SA unamaphulo ohlukeneyo okuveliswa kweetapile kwiindawo ezininzi kweli loMzantsi Afrika ngeenjongo zokukhulisa imveliso yetapile. Zininzi iimveliso zokutya eziphuma kwiitapile, kwanezo zithi zihambelane neetapile. 
Nangona kungekho manzi eMjikweni, la mafama awatyhafi koko ajonge ukuya phambili nomsebenzi wawo wokuvelisa ezi tapile. 
UNolubabalo Nkohla nguNobhala weKomiti yeQumbu Potatoe Farmers. 
“Besidinga into yokwenza apha, sisima emacingweni sixoxa iindaba zelali, ngoku asinalo ixesha leendaba. Into esiyifuna kakhulu kurhulumente zizixhobo zokusebenza, sivelise. Indlela yokutsala ulutsha lwethu ukuba lusincedise, lohlukane nokudinga into yokwenza umhlaba ukhona,” utsho uNkohla. 
Kwiintsuku zakhe zokugqibela kwiSebe lezoLimo noPhuhliso lwamaPhandle, uMphathiswa uNomakhosana Meth uncome indima edlalwa ngamagosa afana noMhletywa kwintlalo yoluntu. 
AbakwaPotatoe SA bancedisa kwiinzame zokufunda banzi kwamafama, ngokuthengiswa kwazo kwanokwenza uphando olunzulu ngeengxaki ezingqonge iitapile. 
Kumafama anomdla wokwazi banzi ngePotatoe SA angathetha namagosa weSebe lezoLimo noPhuhliso lwamaPhandle. Okanye atsalele umnxeba ku: 012 349 1906."	not available
politics	Abasebenzi bakwamasipala mabaphume kwimiba yezopolitiko	"Usodolophu waseMnquma uThobeka Bikitsha utyhole abasebenzi balo masipala ngokuzibandakanya kwimiba yezopolitiko, watsho ebayelela ukuba bangazidyobhi ngalo mkhwa. 
“Abasebenzi mabohlukane nento yokupolitika, mabaziyekele kuthi izinto zepolitiki, kuba sithi oosopolitiki kwaba masipala,” utshilo uBikitsha. 
OkaBikitsha ebethetha kwimbizo kasodolophu nabahlali bakaWadi one, ebikwiholo yeChristian Centre nalapho ebenika ingxelo kubahlali ngomsebenzi asele ewenzile njengosodolophu kweezintsuku zilinkulu exhuzula imikhala. 
Uyithethe eyiphindaphinda eyokuzibandakanya kwabasebenzi nepolitiki, nangona engadanga waphuma egusheni, kodwa bekuvakala ukuba intetho yakhe ijoliswe kumbhodamo oqhubeka kulo masipala emva kokunqunyanyiswa koManejala kaMasipala uSindile Tantsi.  
Ukunqunyanyiswa kukaTantsi libhunga likaMasipala waseMnquma kukhokelele ukuba abanye babasebenzi barhuqe iinyawo kumsebenzi wabo ngelinika inkxaso kuye. 
UTantsi unqunyanyiuswe kwiinyanga ezimbalwa ezidlulileyo ngezityholo eziquka ukupasisa umnyhadala womngqungqo womculo weJazz ngaphandle kwemvume yebhunga likamasipala. 
Kukho amarhe ngabasebenzi abafuna ukuphazamisa umsebenzi walo masipala ekuhambiseni iinkonzo, beyalelwa ngabathile abangamahlakani kaTantsi kwakulo masipala. 
UBikitsha uthi umasipala waseMnquma uzibhaqa usengxaki yorhwaphilizo, kwaye bazama ngako konke beyiKomiti kaSodolophu ukulungisa oko. 
“Akukho nesicwagciso mali sokuba kucocwe idolophu yaseGcuwa kwaye lonto sifuna ukuyiqwalasela ukuba yenzeke njani,” utshilo Bikitsha. 
Uxelele abahlali ukuba inkqubo ye-EPWU ebincedisana nomasipala ibinabasebenzi abayi 152 ebebecoca idolophu yaseGcuwa, kodwa ngoku bayi 52 kwaye sisigidi seerandi esisabelo sesebe lemisebenzi yoluntu ebhatala abasebenzi. 
Ukwathe iKomiti kaSodolophu iqwalasela umba weendlela ezingagqitywanga kwaye ifuna iimpendulo kwiinkampani ebezinikwe iithenda zokwenza lo msebenzi. 
Ephawula ngechibi lokuqubha likawonke-wonke eGcuwa, uthe isebe lezemidlalo eMpuma Koloni lingenelele kwiinzame zokugqitywa kweli chibi. 
Ukanti abahlali batyhole kwayena uBikitsha ngemiceli mngeni yeenkonzo kuWadi one kuba ebefudula enguceba wala Wadi phambi kokuba ngusodolophu. 
ULindile Jiya ongumhlali, uthe “Zonke ingxaki azithethayo uBikitsha athi zijongene nomasipala kunye nezokungacwagciselwa ukucocwa kwedolophu, kumele avele elubala achaze ukuba ngubani lo ungunobangela.” 
Uthe xa engathethi nyani ngalo mntu ubangela le ngxaki kwamasipala, uyafana nomntu ongenanjongo yesisombululo. 
Omnye umhlali,Jefrey Mqhamkana uthe, nangona bengafumananga thuba lokudlulisa izikhalazo zabo kusodolophu, kodwa bazakuzixelela ukuba owabo uceba nguZolani Siyo. 
UBikitsha uyaqhuba nopkunika ingxelo nakwezinye iiWadi ngokwenziwe ngumasipala waseMnquma kwezintsuku zilikhulu."	not available
entertainment	IJoyous Celebration iza kwisixeko saseBhayi	"Abalandeli beJoyous 20 kulindeleke ukuba bonwabe eNtshona naseMpuma Koloni.  
Eli qela lidumileyo kumculo wegospile, lizisa ulonwabo eBhayi ngempelanyanga, ngelixa likwabhiyozela iminyaka engama-20 kususela oko lasekwayo.  
I’solezwe lesiXhosa lincokole noMfu. Jabu Hlongwane ngolu khenketho. “Senza into esiqhele ukuyenza kakade yokutyelela abalandeli beJoyous Celebration apho bakhoyo. Olu khenketho lukazwelonke luqale eRhawutini ngempelaveki yePasika, kwaye luzakugugutha zonke izixeko.” 
 UHlongwane uthi, abantu sele bekuqhelile ukonwatyiswa yiJoyous Celebration ngoku.  
“KwiJoyous abantu bayacula, bayagida bathandaze. Abantu beza neentsapho zabo ukusuka kwiindawo ngeendawo,” utshilo uHlongwane.  
Uthi olu suku izakube ilusuku losapho, nalapho kuzakube konwatywe phandle. “Besifudula sisebenzisa iindawo ezifana neNMMU ngaphambili xa siseBhayi, kodwa ngoku sakube siphandle, umntu angeza neCamp chair yakhe azokonwaba nosapho.”  
UHlongwane ekunye noLindelani Mkhize, baseka eli qela lomculo wegospile ngonyaka ka1996.  
UHlongwane ukuchaza oku njengendlela ende yohambo oluchulumancisayo. “Indlela ibintle kodwa inzima, kuba xa uyiqala into abantu baqala bangayixhasi. Sasinyuka sisihla sicela inkxaso yezemali.”  
Uyichaze inkxaso emangazayo yabantu njengento engalawulwa ngabo. “Ayikokuhlakanipha kwethu, kodwa ngamandla avela ngasentla kuThixo,” utshilo. 
 IJoyous Celebration izakube itshila ngeengoma zabo ezikwicwecwe elitsha iJoyous 20.  
Le mibhiyozo yeJoyous izakuqala eKapa ngomhla wama 26 kuEpreli, ize iqhubeke eFestival Lawns eThe Boardwalk, eSummerstrand eBhayi ngomhla wama 30 kuEpreli ngentsimbi yesihlanu emva kwemini.  
Amatikiti ekhonsathi yaseNtshona naseMpuma Koloni ayafumaneka eComputicket ukuqala kwi-R220.00.  
Ungabalandela kumaqonga onxibelelwano -Facebook: My Joyous Celebration Twitter: @JoyousSA"	not available
sports	IiChilli Boys ziqokelele amanqaku lula eSisa Dukashe Stadium	"Iqokelele amanqaku amathathu iChippa United ngaphandle kobunzima emva kokubetha iHighlands Park ngo’2-0 kumdlalo we-Absa Premier Soccer league odlalelwe eSisa Dukashe Stadium ngale njikalanga.    Abadlali bala maqela kuye kwanyanzeleka adlale kulo ngqatsini yelanga eMdantsane kwibala ebelingagcwalanga ngendlela ebilindelekile. Njengeqela ebelindwendwele, iHighlands Park, khange ibenalwamvila okanye khange ifumane amathuba acacileyo ebinokuphumelela ngawo umdlalo.  Lo nto inike iChippa ithuba lokuqokelela amanqaku apheleleyo emva kokubethwa yiPolokwane City ngo’1-0 phakathi evekini eNew Peter Mokaba Stadium.   IiChilli Boys neHighlands zidlale umdlalo omhle nangoba abadlali bebetyatyulwa lilinga ngethuba kudlalwa lo mdlalo. Abadlali bala maqela omabini bayawuthanda umdlalo obalekayo – kodwa kuye kwanyanzeleka ukuba bathrobe isantya ngenxa yobushushu.  Kuphantso konakala kwimizuzu elishumi kwisiqingatha sokuqala, uThamsanqa Sangweni ukhabe ibhola entle ethe qelele – ngelishwa lakhe ibethe epalini yaphumela ngaphandle lo bhola.  Nangona ibithe chu iChippa United – kodwa inyanzele abadlali abafana noZamuxolo Ngalo noMothobi Mvala ukuba benze iimpazamo ezikhokelele kwigowuli elufakwe nguKatlego Mashego ngomzuzu wamashumi amabini anesihlanu kwisiqingatha sokuqala.  Emva kwelo gowuli abadlali abafana noSurprise Moriri noFranklin Cale bazamile ukushukumisa – kodwa abakwazanga ukugqobhoza kubadlali basemva beChippa abafana noJames Okwuosa noDiamond Thopola abenze umsebenzi omhle kakhulu.    Amakhwenkwe kaDan Malesela aye kwixesha lokuphumla ehamba phambili ngegowuli elinye. Phambili iChippa United isebenze kakhulu ngoba ulwamvila lukaMashego noLerato Manzini beluvakala, ingakumbi esiswini ebesilawulwa nguSangweni, uSandile Zuke noMenzi Masuku.   Isiqale kakuhle iHighlands Park isiqingatha sesibini. Ivale phantse zonke iindawo abadlali beChippa ebebethubeleza kuzo. Bekubonakala ukuba iHighlands iswele umntu onesilo lamagowuli ofana noCollins Mbesuma, uMpho Sitayitayi noCharlton Mashumba bebengenawo kakuhle umhlaba wokudlala ngokukhululekileyo ngenxa yokufuthanyiselwa kakhulu ngabadlali beChippa phaya emva.  Unozinti weChippa United, uDaniel Akpeyi, ekungekho nto ingako ayenzileyo kwisiqingatha sokuqala, uye waxakeka kakhulu kwesi sesibini – kodwa ziibhola ezinganabungozi kwaphela.    68th – Akpeyi unqande amanzi engen’’endlini. Iikona ezimbini ezifunyenwe yiHighlands Park ayikwazanga ukuzisebenzisa.  73rd – Manzini ulibeke emnatheni igowuli lesibini leChippa United emva kwebhola edlalwe nguZuke, uZulu noMashego. Nangona umdlalo weHighlands ubenako ukuphucuka kwisigaba sesibini – kodwa ayikwazanga kwade kwase kugqibeleni ukufumana igowuli lobika ekhaya.     Chippa: Daniel Akpeyi, James Okwuosa, Diamond Thapola, Mako, Mdaki, Sandile Zuke, Thamsanqa Sangweni, Menzi Masuku( David Zulu 63rd), Katlego Mashego, Lerato Manzini, Thembinkosi Lorch.  Highlands: Kapini Tapuwa, Rudi Isaacs, Kgomotso Koena, Zamuxolo Ngalo. Lindokuhle Mbatha ( Brandon Theron), Thanduyise Khuboni, Mothobi Mvala, Junior Sibande, Franklin Cale, Mpho Sitayitayi, Surprise Moriri.    
Iqokelele amanqaku amathathu iChippa United ngaphandle kobunzima emva kokubetha iHighlands Park ngo’2-0 kumdlalo we-Absa Premier Soccer league odlalelwe eSisa Dukashe Stadium ngale njikalanga.  
  
Abadlali bala maqela kuye kwanyanzeleka adlale kulo ngqatsini yelanga eMdantsane kwibala ebelingagcwalanga ngendlela ebilindelekile. Njengeqela ebelindwendwele, iHighlands Park, khange ibenalwamvila okanye khange ifumane amathuba acacileyo ebinokuphumelela ngawo umdlalo.  
Lo nto inike iChippa ithuba lokuqokelela amanqaku apheleleyo emva kokubethwa yiPolokwane City ngo’1-0 phakathi evekini eNew Peter Mokaba Stadium. 
  
IiChilli Boys neHighlands zidlale umdlalo omhle nangoba abadlali bebetyatyulwa lilinga ngethuba kudlalwa lo mdlalo. Abadlali bala maqela omabini bayawuthanda umdlalo obalekayo – kodwa kuye kwanyanzeleka ukuba bathrobe isantya ngenxa yobushushu.  
Kuphantso konakala kwimizuzu elishumi kwisiqingatha sokuqala, uThamsanqa Sangweni ukhabe ibhola entle ethe qelele – ngelishwa lakhe ibethe epalini yaphumela ngaphandle lo bhola.  
Nangona ibithe chu iChippa United – kodwa inyanzele abadlali abafana noZamuxolo Ngalo noMothobi Mvala ukuba benze iimpazamo ezikhokelele kwigowuli elufakwe nguKatlego Mashego ngomzuzu wamashumi amabini anesihlanu kwisiqingatha sokuqala.  
Emva kwelo gowuli abadlali abafana noSurprise Moriri noFranklin Cale bazamile ukushukumisa – kodwa abakwazanga ukugqobhoza kubadlali basemva beChippa abafana noJames Okwuosa noDiamond Thopola abenze umsebenzi omhle kakhulu.  
  
Amakhwenkwe kaDan Malesela aye kwixesha lokuphumla ehamba phambili ngegowuli elinye. Phambili iChippa United isebenze kakhulu ngoba ulwamvila lukaMashego noLerato Manzini beluvakala, ingakumbi esiswini ebesilawulwa nguSangweni, uSandile Zuke noMenzi Masuku. 
  
Isiqale kakuhle iHighlands Park isiqingatha sesibini. Ivale phantse zonke iindawo abadlali beChippa ebebethubeleza kuzo. Bekubonakala ukuba iHighlands iswele umntu onesilo lamagowuli ofana noCollins Mbesuma, uMpho Sitayitayi noCharlton Mashumba bebengenawo kakuhle umhlaba wokudlala ngokukhululekileyo ngenxa yokufuthanyiselwa kakhulu ngabadlali beChippa phaya emva.  
Unozinti weChippa United, uDaniel Akpeyi, ekungekho nto ingako ayenzileyo kwisiqingatha sokuqala, uye waxakeka kakhulu kwesi sesibini – kodwa ziibhola ezinganabungozi kwaphela.  
  
68th – Akpeyi unqande amanzi engen’’endlini. Iikona ezimbini ezifunyenwe yiHighlands Park ayikwazanga ukuzisebenzisa.  
73rd – Manzini ulibeke emnatheni igowuli lesibini leChippa United emva kwebhola edlalwe nguZuke, uZulu noMashego. Nangona umdlalo weHighlands ubenako ukuphucuka kwisigaba sesibini – kodwa ayikwazanga kwade kwase kugqibeleni ukufumana igowuli lobika ekhaya. 
  
  
Chippa: Daniel Akpeyi, James Okwuosa, Diamond Thapola, Mako, Mdaki, Sandile Zuke, Thamsanqa Sangweni, Menzi Masuku( David Zulu 63rd), Katlego Mashego, Lerato Manzini, Thembinkosi Lorch.  
Highlands: Kapini Tapuwa, Rudi Isaacs, Kgomotso Koena, Zamuxolo Ngalo. Lindokuhle Mbatha ( Brandon Theron), Thanduyise Khuboni, Mothobi Mvala, Junior Sibande, Franklin Cale, Mpho Sitayitayi, Surprise Moriri."	not available
politics	*  Bankwantya luloyiko abasebenzi	"ABASEBENZI bomasipala ombaxa iNelson Mandela Bay bankwantywa luloyiko, kangangokuba kunzima nokohlula into elungileyo kwegwenxa emsebenzini wabo, nanjengoko imfazwe phakathi kwe-ANC neDA malunga nekamva laba basebenzi kulindeleke ukuba iqale kungekudala. 
Inkokeli yeDA uAthol Trollip, sele itshilo ukuba idyasi izakugcwala umoya kubasebenzi abebengene ngondlela-mnyama kulo masipala, nanjengoko esithi iDA sokuze ilunyamezele urhwaphilizo phantsi kolawulo lwayo. 
UTrollip ukuthetha oku emva kokuba umbutho wakhe ibe nguwo ofumana iivoti ezithe xhaxhe kulo nyulo loomasipala. 
Kodwa iANC eMpuma Koloni, ephulukene nolawulo eNelson Mandela Bay, ilumkise ngelithi asokuze iyiyeke iDA yenze “unothanda” kubasebenzi baseNelson Mandela Bay. Lo mbutho uthi uzakuyisa kwiinkundla zomthetho iDA xa igxotha abasebenzi balo masipala. 
Umsebenzi esingenokumchaza ngokoyikisela ikamva lomsebenzi wakhe uthe: “Siphantsi koloyiko kuba siyayazi utshintsho luzakufika xa kungena iinkokeli ezintsha kumasipala. Okukoyika kusenza singayazi into elungileyo okanye egwenxa ngoku kumsebenzi wethu.” 
Lo msebenzi ukwathe umoya wabasebenzi uphantsi “kuba nakanjani siyayiqonda eyokuba utshintsho luza kwenzeka kuthi basebenzi”. 
Abona basebenzi kulindeleke ukuba babe ngamaxhoba kwakuqala nje, ngabo baphantsi kwebutho lesipolisa likamasipala.  
Ngethuba egaya inkxaso kulonyulo loomasipala, uTrollip uyichaphazele amatyeli eyokuba kukho ubuqhophololo kwibutho lesipolisa kulo masipala, nanjengoko etyhola ngelithi intloko yeli butho uLinda Mti watyunjwa ngenxa yobudlelwane bakhe neenkokeli zalo masipala. 
Ngenyanga ephelileyo, lo masipala ukhuphe izithuba zengqesho efuna amapolisa kamasipala akwibakala lobuSajini angamashumi amathandathu anesihlanu (65),  kwanamapolisa akwibakala lobu-Inspector angamashumi amahlanu (50). Sithetha nje abagqatswa kwezi zithuba basephantsi kwenkqubo yokuhlolwa ukulungela kwabo umsebenzi, kwaye kukho uloyiko lokuba urhulumente weDA angayiqalela phantsi yonke le nkqubo. 
Elinye icandelo ekulindeleke ukuba lichaphazeleke, lelo leenkonzo ezingqamene noluntu (Constituency Services) nanjengoko kuvakala ukuba abasebenzi balo abaninzi, bebetyunjwa ngenxa yobutshantliziyo babo kwi-ANC.  
Eli candelo linabasebenzi ababalelwa kwikhulu kwaye umsebenzi walo uquka ukuququzelelwa kwemisitho kamasipala efana nemibhiyozo yeeholide ezifana nomhla wolutsha okanye usuku loomama. 
UTrollip uxelele iphephandaba iWeekend Argus, elingubhululu nephephandaba I’solezwe laseMpuma Koloni, ukuba bazakuqwalasela wonke nje umsebenzi okhoyo kuluhlu lwaseNelson Mandela Bay.  
“Sokuze sinyamezele abasebenzi abanobuqhophololo nabebeqashwe gwenxa. Esiza kubanyamezela abasebenzi ngabo bangene ngendlela elungileyo futhi basebenza nzima,” utshilo uTrollip. 
Kodwa isithethi se-ANC eMpuma Koloni uMlibo Qoboshiyane, uthe baza kuyisa enkundleni iDA xa ijongela phantsi isidima sabasebenzi baseNelson Mandela Bay.  
“Kukho imithetho kweli lizwe. Soze sihlale sithule nje sibona iDA ifuna ukwenza unothanda kubasebenzi. I-DA ayinalungelo lokujonga abasebenzi ebusweni emva koko ithi banobuqhophololo.  
“Lo nto ayenziwa nditsho nakwisaphuli-mthetho,” kutsho uQoboshiyane. 
Omnye umsebenzi walo masipala uthi ebesele eqala ukonwabela ukusebenza phantsi kukaSodolophu uDanny Jordaan.  
“Phantsi kukaMnu. Jordaan besisebenza ngokuzimisela kuba yinto leyo ebeyikhuthaza. Mna ndiwufundele umsebenzi endiwenzayo apha kwamasipala, kodwa uloyiko lwam kukuba ukufika kweenkokeli ezintsha zeDA kwakubangela ukuba zifune ukusebenza nabasebenzi bazo kuphela. Siza kuyakhela umkhanyo le nto,” utshilo lo msebenzi."	not available
politics	Ookopolotyeni boonogada eMpuma Koloni	"Kwiinzame zokulwa iingxaki zentswelangqesho eMpuma Koloni, iSebe lezeNdlela neMisebenzi yoLuntu phantsi koMphathiswa uThandiswa Marawu liza kumisela ookopolotyeni boonogada kwiholo iThobi Kula eKomani ngomso umhla wesibini kule nyanga. 
 
Ingxelo yela sebe ithi oku kuhambelana ncakasana nentetho yenkulumbuso yeli phondo uPhumulo Masualle ngethuba esenza intetho yakhe, nothe wamemelela ukuqiniswa kwezoshishino ezilalini nakwiidolophu ezincinci zephondo.  
 
Imibutho ephantsi korhulumente equka iPrivate Security Industry Regulatory Authority (PSIRA) neEastern Cape Development Cooperative ilindeleke ukuba idlale indima ephambili kulo mcimbi.  
 
Bakhala umhla nezolo oonogada kweli phondo ngenxa yento abayibiza ukuba kukuxhatshazwa kwabo ngabanikazi beenkampani ezibaqeshileyo.  
 
Ingxelo yePSIRA ithi ilizwe loMzantsi Afrka lelona linamanani aphezulu enkampani zonogada kwihlabathi.  
 
Ecacisa uMarawu ngenjongo zesebe lakhe uthethe wenjenje. “IMpuma Koloni ineenkampani zonogada ezingamashumi amahlanu anesibini amawaka, logama uMzantsi Afrika uneenkampani zonogada ezingamakhulu amane namashumi alithoba amawaka,” ucacise watsho uMarawu. 
  
Urhulumente weMpuma Koloni usebenzisa iinkampani zabucala kwanezo ziqeshwe phantsi korhulumente ukukhusela izakhiwo nezinye izinto zamaxabiso. 
 
 “Sinombono wokuba abo babesakuba ngamajoni, ulutsha, abo banezidanga neediploma nolutsha ngokubanzi, basungule iinkampani ezizakuba yinxalenye yaba kopolotyeni, ukuze kuliwe intswelongqesho,” utshilo uMarawu.  
 
Isebe lezendlela nemisebenzi yoluntu lichitha imali eqikelelwa kwikhulu namashumi amabini ezigidi zerandi (R120 Million) ngonyaka kwiinkonzo zokukhusela izakhiwo. 
 
“Isebe eli lezendlela nemisebenzi yoluntu kunye nesebe lezempilo ngawona masebe karhulumente apha eMpuma Koloni athi asebenzise ngamandla iinkonzo zonogada babucala kwanabo baqeshwe ngamasebe karhulumente,” kutsho uMarawu. 
  
Eli sebe lithi lijonge ukuqesha oonogada abaphuma kwaba kopolotyeni abakumawaka amane kwiMpuma Koloni kwisithuba seminyaka emithathu ezayo, itshilo ingxelo. 
 
Kulindeleke ukuba oku kuphucule indlela abasebenza ngayo onogada eMpuma Koloni."	not available
entertainment	Ababhali bayafuneka kukhuphiswano lokubhala	"Ingaba uyafuna ukuba ngumbhali? iPHISH’D AFRIKA Online Literary Magazine ikhangela wena. 
iPUBLISH’D AFRIKA Online Literary Magazine, eyaqanjwa ngowayesakuba yintatheli yaseMiddelburg Observer uThokozani Magagula, isungule ukhuphiswano lwenyanga nenyanga lokubhala amabali amafutshane apho abo banqwenela ukuba ngababhali banikwe ithuba lokubonisa iziphiwo zabo. 
“Simema ababhali ukuba bangenise amabali amafutshane anamagama aphakathi kwe1 800 kunye nama2 500,” utshilo uMagagula. Uqhubeke wathi, “La mabali apapashwa kwiphepha lethu likaFacebook, kwaye abafundi baye bavotele ibali abacinga ukuba lifanelekile. Ukuqala kwethu ukhuphiswano kweyoMqungu, ibali elifutshane eliphumeleleyo lazuza iR350, iR100 kwindawo yesibini, laze elesithathu layiR50. 
KweyoMdumba, xa kwakungena umxhasi wethu uBatswelapele Segweka Funerals and Legacy Stones, imali yebhaso ngoku inyuswe yaya kutsho kwiR500 kwibali eliphumeleleyo, iR250 kwelesibini neR100 kwindawo yesithathu. Kukwakho nembasa eyaziwa njengePublisher’s Choice Award exabisa iR500, ethi inikwe ibali elithi Publish’D Afrika elivakalelwa kukuba alilungile nje kuphela, kodwa likwabhalwe kakuhle kwaye alinazimpazamo zegrama.” 
UHenry Coetzer weBatswelapele Segweka Funerals and Legacy Stones, uthe bathe gqolo ukuwaxhasa amaphulo anegalelo kulwakhiwo lwesizwe nokuvunjululwa kwetalente yendalo. 
“Besixoxisana nePUBLISH’D AFRIKA malunga nokuba singenza njani ngakumbi, kwaye izinto ezintle ziza kuza kwezi nyanga zintandathu zizayo,” utshilo uCoetzer. Eqhubekeka uthe, “Asinguye wonke umntu onokuba ligqwetha, abe ngugqirha okanye abe lipolisa. Sonke sinesiphiwo ngokwahlukileyo, kwaye kuxhomekeke kwishishini ukunceda ekuvumbululeni nasekutyebiseni iitalente ezinjalo. Yiyo loo nto siyinxalenye yeli phulo.” 
Umbono emva kolu khuphiswano kukuvumbulula italente yokubhala hayi eMiddelburg kuphela, kodwa kwilizwe liphela. KweyoMsintsi abaphumeleleyo ngenyanga baya kumenywa ukuba bangenise amabali amatsha aya kuthi ke abe yinxalenye yengqokelela yomsebenzi obhaliweyo (anthology) eya kuthi emva koko ipapashwe. Oku kuya kunceda ekuncedeni ababhali ukuba baqalise amakhondo abo okubhala kunye nokwakha iiprofayili zabo zababhali. 
“Ngelishwa, ababhali abapapashiweyo ngaphambili abanako ukungenela ukhuphiswano, lolwabo banqwenela ukuba ngababhali kuphela,” utshilo uMagagula. “Olu khuphiswano lukhatshwa yinkqubo yokufundisa eza kunceda ababhali ababonakalisa isithembiso sokuphucula izakhono zabo zokubhala,” utshilo uMagagula ecacisa. 
IPUBLISH’D AFRIKA Online Literary Magazine iyinxalenye yePUBLISH’D AFRIKA ezipapasha ngokwayo, ethi uMagagula wayisungula kunye noSukoluhle Mdlongwa ngo2018. Ukususela ngoko bancede ababhali abangamashumi amabini anesibhozo ukupapasha iincwadi zabo. Ushicilelo lupapasha imibongo, iintsomi, amabali angezontsomi kunye neencwadi zabantwana. 
Ukufumana ulwazi oluthe vetshe, qhagamshelana nomseki wePUBLISH’D AFRIKA Online Literary Magazine uSukoluhle Mdlongwa kwa-084 311 8838."	not available
politics	Kuza kushiyana oomama ukondla	"Ibiyinkungu nelanga ngoMgqibelo odlulileyo kwisixeko saseBhayi ngelixa abalandeli be-ANC bebesemcimbini wokuphehlelela umqulu wezithembiso zolonyulo loomasipala basekhaya nolubekelwe umhla wesithathu kweyeThupha.  
Nangona kuqapheleke okokuba uninzi lwabantu alukunanzanga ukuyokumamela intetho kaMongameli Jacob Zuma kwibala lezemidlalo, endaweni yoko lakhetha ukuyokuba ngabakhenkethi echwebeni nakwiziphaluka zesixeko, akuthandabuzeki okokuba umbutho we-ANC uqule waligangatha. 
Kukhangeleka ngathi kuza kushiyana oomama ukondla njengoko kulindeleke namanye amaqela ezopolitiko alandele ekhondweni ngokuphehlelela eyawo imiqulu yezithembiso zolwenyulo, aphinde azise eluntwini abagqatswa abagaqele izikhundla zokuba ngooceba. 
Kaloku urhulumente wasekhaya usisipili esibonisa amandla aphembelela okwenzeka elizweni jikelele ngokwezopolitiko nezoqoqosho, amaqhina nemiqengqelezi ejikeleze intlalo yethu sonke nesithi sithathele phezu kwayo izigqibo malunga nokokuba ngubani omakalawule emva kolonyulo. 
Ngala mahla-ndinyuka aza- kugweba okokuba izithembiso zolonyulo ezenziwa ngamaqela ezopilitiko ziyamkeleka na okanye azamkeleki eluntwini. Kuza- kubonakala ngeziphumo zohlobo abantu abazakuvota ngalo nenani labazixhamleyo bayokuvota. 
Okokuqala, kulwenyulo lorhulumente wasekhaya kukho amaqela ezopilitiko anabalandeli kuphela kwiindawo ezithile zasekuhlaleni hayi kuzwelonke okanye ephondweni jikelele ngaloo ndlela anikeze abavoti uluhlu lweenkokheli abangaketha kulo olungqamene ncakasana neendawo abahlala kuzo. Okwesibini, uhlobo lokhuphiswano olujiyileyo lunikeza ithuba lokumelwa kwabavoti okuphangaleleyo okuquka amaqela ezopolitiko amancinci asekuhlaleni kunye namakhulu akuzwelonke. 
Nangona lufanele ukuzisa ithuba elibalulekileyo lokokuba abavoti baxhamle kulawulo lwesininzi kwiindawo abahlala kuzo ngohlobo olubanxibelelanisa neenkokheli kunye namaqela ezopolitiko asekuhlaleni olwenza urhulumente aphendule malunga nezigqibo zolalwulo nophuhliso lwempilo yasekuhlaleli; akusoloko kunjalo. 
Oku kukwadizwe kule veki iphelileyo yimeko yokuphuma ingqina kweenkokheli zikazwelonke ze-ANC, ziquka uMongameli Zuma, iSekela Mongameli uCyril Ramaphosa kunye nabaphathiswa bakazwelonke nabamaphondo, zithe bhazalala kwiilokishi zesixeko saseBhayi zingena umnyango nomnyango zigaya inkxaso yabavoti. 
 Ukuthontelana kwezinxibamxhaka emizini yabavoti ngolu hlobo zigaya inkxaso kuyenza ingaqapheleki into yokokuba eneneni isiqingatha sooceba abazakonyulwa ngabagqatswa basekuhlaleni (ward councilors). 
Kungoko eminye imibutho yezopolitiko ikhuthaza abavoti okokuba bathathe inxaxheba ekwenyuleni abantu basekuhlaleni ababathembileyo njengeenkokheli namagama abo azakugqibela ekuluhlu lwabagqatswa abazakuvela ephepheni lokuvota ngomhla wolonyulo.  
Zithi zakuthontelana njengoko kubonakele kwiveki ephelileyo iinkokheli zikazwelonke zizokugaya inkxaso yabavoti ngaphambi kolonyulo lorhulumente wasekhaya kubekho ukubethabethana kwengqondo malunga nokokuba ingaba ibalulekile na into yokuba ozigqatsela kwisikhundla sokuba nguceba uyaziwa ekuhlaleni okanye okubalulekileyo kukuba ulilungu lowuphi umbutho kusina na? 
Oku kubethabethana kweembono kubonakale ngohlobo olulodwa ngelixa bekuxanjuliswana emaphephandabeni nakoonomathotholo ngephekepheke lebhodi yentengiso enemibala ye-ANC nebixhonywe kwisakhiwo esikwi Hill Road eKorsten enombhalo oqaqambileyo othi “Danny Jordaan, awuphathelwe ngokuzingca nguJacob Zuma”. 
Nangona ekuqaleni bekungaqondakali umnini wesi senzo, kodwa ekuhambeni kwethuba ilungu le-DA * -Andrew Whitfield uye wakuvuma okokuba nguye oyalele ukuxhonywa kwale bhodi ngoLwesithathu weveki ephelileyo, “ngenjongo yokubonakalisa unxibelelwano phakathi kukaJacob Zuma kunye noDanny Jordaan” we-ANC ozigqatsela ukuba nguSodolophu weNelson Mandela Bay Metropolitan Municipality. 
Okwangoku kubonakala ngathi lusengakekelela ekubeni yinkundla yokhuphiswano kwamaqela ezopolitiko kazwelonke yaye lusengaphazamisana nethuba elibalulekileyo lokuthabatha izigqibo ngamabavotelwe ngohlobo oluqinisa iintsika zolawulo lwesininzi kwiindawo esihlala kuzo nelimelwe kukusondeza urhulumente ebantwini. Kubonakala ngathi ngolo hlobo, lusengabhekelisela kude ebantwini upolitiko lwasekuhlaleni nekufanele okokuba lulo oluphembelela izigqibo zabavoti malunga nabona bagqatswa amababavotele ukuze balawule ngohlobo oluphucula impilo yethu sonke. 
 Ucingo luwile, kutsiba nezimithiyo!"	not available
entertainment	UDike ushumayela ngesiGrike kumabonakude!	"IQHULA elaziwayo, uThembinkosi Dike, liyinxalenye yenkqubo entsha edlala kumabonakude ethi It’s All Greek To Me. 
Le nkqubo, edlala kwiOne Gospel (Channel 331) luhlobo lwenkqubomdlalo engokutolikwa kwamagama esiGrike ebhayibhileni. 
UDike, odume njengoTD Jokes kwiqonga lokuqhula, uza necala elinyumbazayo kule nkqubo nanjengoko iyinkqubo ekudlalwayo kuyo. 
“Sincokola nabo baziwayo kwiqonga legospile, sikhangele ulwazi lwabo ngamagama esiGrike. Indlela yokuwabiza, nendlela yokuwasebenzisa entshumayelweni, konke oku sikwenza ngendlela ehlekisayo,” uDike ubalisele I’solezwe lesiXhosa. 
“Bafune mna ukuze ndize necala elihlekisayo nanjengoko iyiGame Show,” kutsho uDike. 
Le nzalelwane yaseQonce ikhe yakroba kwezosasazo phambi kokuba idume njengeqhula. 
UDike uqale ukusasaza ngethuba ekunyaka wokuqala kwizifundo zobuntatheli kwiYunivesithi iWalter Sisulu eMonti. 
Wayesenza inkqubo yangeempelaveki eLink FM, waze wenza nezinye phambi kokuzibandakanya nephephandaba laseQonce elaliphantsi kweDestiny Media kaDr Mandla Makubalo ngo2010. 
“Emva koko ndeza eRhawutini apho ndiye ndaqala neStand-Up Comedy. Izinto zaye zandihambela kakuhle ndaze ndakhetha ukuhlala kwiComedy,” kubalisa uDike. 
UDike ufuna ukuqhuba nekhondo lokusasaza. 
“Ndifuna ukuqhuba nezosasazo, ndibe ngaxeshanye ndiqhuba neComedy,” utshilo. 
Eli qhula likwadize ukuba libhala ifilim yalo yokuqala neliza kuba ngomnye wabadlali kuyo. 
Likubethelele ukuba liza kuxhaphaka kumabonakude – kusasazo nakwimidlalo. 
Inkqubo ethi It’s All Greek To Me idlala kwiDStv Channel 331 rhoqo ngoMvulo ngo17h30, iphindwe ngoLwesibini ngo-09:30 kusasa, nango-22h30 ngokuhlwa."	not available
entertainment	Intombi kaBongco yenza ezibukwayo kwiScandal!	"UTHANDO lokudlala eqongeni  olwaqala u-Uphile Bongco eseyintwazana eminyaka emithandathu kuphela, ngoku lubonwa zizigidi ngezigidi zabemi boMzantsi Afrika. 
UBongco udlala indawo kaPoloko oyintombi kaMamba kumdlalo kamabonakude iScandal!. 
Waqala esikolweni samabanga aphantsi ngethuba isikolo sinomdlalo weqonga obizwa Alice in Wonderland. Ukususela ngoko, wazazi ukuba wenza into ayithandayo. 
Encokolela I’solezwe lesiXhosa, uthi  kulo mdlalo weqonga wayedlala indima ephambili. 
“Ndikhumbula ndingakwazi ukucacisa ukuba yintoni oko ndandikwenza, kodwa endandikwazi yayikukuba ndenza into endiyithandayo. Ukunxiba umzimba womnye umntu, ndibalise ibali lakhe kwazala uthando lwezobugcisa,” kubalisa uBongco. 
Uthi nangona ekhuthazwa kukubona kumagqala emidlalo kamabonakude afana noVatiswa Ndara, uMasasa Mbangeni, uBrenda Ngxoli noMoshidi Motshekgwa – kodwa utsalwa umdla kokwenziwa bubugcisa bokubalisa ibali. 
“Okukhona ndifumanisa malunga nobugcisa bokubalisa amabali kunye nemisebenzi yayo – ekukonwabisa, ukufundisa kunye nokuphilisa – kulapho ndaba nomdla ngakumbi wokufunda kabanzi ngeli candelo ukuze nam ndenze oku ngenye imini.” 
UBongco, 24, uzalelwe waze wakhulela eGqeberha. Ufunde kwiYunivesithi yaseRhodes nalapho aphume nesidanga seBA in Drama and Psychology kuquka nesidanga seeHonours kwiDrama. 
Eli gqiyazana, elikwangumqondisi wemidlalo yeqonga, umbhali kwanemvumi, yintombi kumakhwekhwetha womsasazi woMhlobo Wenene FM uZolani Bongco. 
Uthi ukuba notata ongumsasazi kuko okumkhuthaze nangakumbi, kwaze kananjalo kwamenza wafumana inkxaso ekhaya xa efuna ukungena kwicandelo lezobugcisa. 
“Utata walandela umsebenzi kwikhondo elibonwa ‘njengelingazinzanga’ kuba usasazo yeyona nto wayenomdla kuyo. 
“Ngokuba ke bekuqonda kwaye ekuxabisile ukulandela ikhondo umntu alithandayo, waye walamkela kwaye walixhasa iphupha lam lokuba kwiqonga lobugcisa. Umama wam, ongutitshalakazi, naye uyakukhuthaza kakhulu ukulandela iphupha, ngoko ndizibona njengonethamsanqa ukuba nabazali abanjengabo, ” kutsho uBongco. 
Kodwa uBongco, okwaqeqesha ulutsha olunomdla kwimidlalo yeqonga, nolo lusesesikolweni, akafuni kwaziwa njengentombi kaZB ongumsasazi nje kuphela, kodwa ufuna imisebenzi yakhe izithethele. 
“Ndifuna umsebenzi wam uzithethele kwaphambi kokuba ndizichaze ndingubani. Ndizama kangangoko ukufihla ifani yam kwiincoko, de ndibe ndiyabhaqwa,” kutsho uBongco ehleka. 
Uthi indima yakhe kwiScandal! yeyokuqala kumabonakude, kwaye oko kuyamchulumancisa. 
Encokola ngoPoloko amlinganisayo kwiScandal, uthi akuthandayo ngalo mlinganiswa kukuba uzimisele, uzithembile kwaye unentshisakalo. 
UBongco uthi kwiminyaka emihlanu ukuya kwelishumi ezayo uzibona ebuyela kokwabo eGqeberha eyokuvula inkampani nestudiyo sokuphuhlisa italente yabatsha. 
Ungambukela kwiScandal! rhoqo kwi-e.tv phakathi evekini, okanye umlandele kumakhasi onxibelelwano kwezi ndawo: 
Instagram: @upile_uthixo 
Twitter: @upile_uthixo 
Facebook Page: Upile uThixo Bongco"	not available
business	Balwa intswelo-ngqesho ngeshishini lokuzilolonga	"Ungenelelo lomphathiswa wesebe lophuhliso loluntu eMpuma Koloni uNancy Sihlwayi kwakunye nomasipala waseMalahleni kwenze lafezeka iphupha leqela lolutsha laseLady Frere lokuvula ishishini lokuzilolonga kuluntu lwale ndawo.  
Oku kudizwe nguThulani Mbanga ongomnye kwabahlanu abakulawulo kwindawo yokuzilolonga ebizwa iLukhanyiso Gymnasium eLady Frere. 
UMbanga uthi, khange kubelula ukuba bafikelele kule ndawo bakuyo, baqale ku2011 belishumi elinesithandathu beququzelela uphuhliso kwindawo yabo emva kokubona iingxaki ezininzi kulutsha. “Ezo zinto ziquka indlala, intswelo-ngqesho, ulwaphulo-mthetho kwanokhulelo lwabantwana bebancinci. Sabona ukuba masivuke emaqandeni silulutsha,” utshilo uMbanga.  
“Silibulela kakhulu eli sebe kwakunye nomasipala ngokuba bethe basithemba. Umhlaba namanzi sawunikwa simahla ngumasipala. Nangona sesishiyeke sibahlanu nje sasiqale sibaninzi kodwa ngenxa yobunzima, abaninzi zange bakwazi ukunyamezela ngenxa yentsokolo kuba sasihamba ngeenyawo ukuya edolophini singenayo naleyo yokutya, kuba abanye bethu baziintloko zamakhaya abo,” utshilo uMbanga. USihlwayi eli ziko ulivule ngokusesikweni kwiveki ephelileyo. Isebe likaSihlwayi libinze imali engange-R1,9 million. Isithethi seli sebe uMzukisi Solani uthi, oku kulandela emva kokuba ulutsha lwala mmandla oluquka iNdwe, Dodrecht kwakunye neLady Frere lakrweca umphathiswa uSihlwayi ekubeni aluncedise.  
UMphathiswa uSihlwayi ngethuba bevula ngokusesikweni iLukhanyiso Gymnasium uthe: “Abantu abatsha kufuneka babonakalise umdla namacebo abanawo okulwa intswelo-ngqesho ingakumbi ezilalini. Eli linyathelo elibalulekileyo kuphuhliso loqoqoqsho lwale ndawo.” Ukanti amalungu aseLukhanyiso aye afumana uqeqesho ngokolawulo ezimalini neendlela zokuphatha ishishini. Ngaphakathi eLukhanyiso akukho ntlobo ingekhoyo yokuzilolonga esetyenziswayo, kukhona nabo bazakuncebisa ukuba wenza njani. ILukhanyiso sele inamalungu ayi-129 ayisebenzisayo. Ngokwengxelo ukuza kuthi ga ngoku eli ziko sele lenze imali engange-R28 600."	not available
politics	Gordhan: abantu bafuna iintshukumo kunezicwangciso	"“Abantu belizwe loMzantsi Afrika abanqweneli kubona zicwangciso, koko bafuna ukubona iintshukumo ezizakwenza umahluko kwimeko yabo yezimali”.  
La ngamazwi omphathiswa wesebe lezimali kweli uPravin Gordhan ngethuba esenza intetho ephambili kwindibano yezoqoqosho (Economic Indaba) yeli ebanjwe ngurhulumente wephondo laseRhawutini eWoodmead.  
Uthi iinzame zokukhulisa imali yamazwe aseAfrika izakunceda ukutshintsha impilo yabantu belizwekazi laseAfrika ngokubanzi.  
“UMzantsi Afrika umele wenze amacebo okuvuselela imeko yezimali ngokuthi usebenzise ezona ndawo sinamandla kuzo,” utsho uGordhan.  
Uhambisa athi, abantu bayoyika kakhulu ngenxa yeemeko zemali yehlabathi, kodwa eli loMzantsi Afrika liqhuba ngcono kunamanye amazwe aseAfrika.  
“Abantu bafuna ukubona umgama neenzame esele zenziwe ngurhulumente ukuguqula imeko yezimali,” utshilo. 
Le ngxoxo ngemeko yezimali zephondo laseRhawutini ivele emva kokuba inkulumbuso yela phondo uDavid Makhura edize oku ngethuba esenza intetho yobume bephondo ngenyanga yoMdumba.  
“Sijonge ukubeka iphondo laseRhawutini kwimeko apho lizakukwazi ukuhambelana neenzame zamazwe akumazantsi eAfrika (SADC), iAfrika amazwe eBrics ukuze sikwazi ukukhuphisana nawona mazwe aqhuba kakuhle kwizimali,” uthethe watsho uMakhura.  
UGordhan ebesenza intetho ephambili kulo mcimbi njengentloko yezimali eMzantsi Afrika. 
Uhambisa athi, imeko yezimali yoMzantsi Afrika ayinakumelana nokuba kukhule inani lezinana lo gama besebaninzi abo bahluphekayo elizweni.  
“Umsebenzi esiwenzileyo ukuzama ukuba imeko yezimali yethu ibenozinzo, kuzelwe amaduna namathokazi kuba kwezi nyanga zintandathu zizayo asilindelanga ngxaki,”utshilo uGordhan.  
Uthi imeko yezimali yoMzantsi Afrika ayikwazi kutsala umdla wabatyali zimali ngokukhawuleza ukuze kuliwe iingxaki ezingqonge imeko yezimali zeli.  
Uvale ngelithi, ngenyanga kaDisemba kumele ukuba babe besebenza ukusombulula imiqobo enika ingxaki kwimeko yezimali zeli. 
siyabulela.mqikela@inl.co.za"	not available
politics	Makude Kuvotwe	"Sekushiyeke iiveki nje ezintlanu phambi kokuba kuyiwe kulonyulo loomasipala. Ingathi ezi veki zizakutsala mpela. Sinabantu abakhala ngooceba noosodolophu abakhethiweyo, sibe nabantu abangakhange balenze ixesha lokubhalisa imibutho yabo, sibe nabantu abazimisele ukumisa olu nyulo luzayo ukuba izikhalazo zabo azimanyelwa. 
 Ekuqaleni kwale veki kudutyulwe ilungu leANC pha eTshwane kwalandela umbhodamo ezilokishini ezingqonge iPitoli. Kukhalwa ngokukhethwa kukaThoko Didiza njengosodolophu olandelayo ukuba okaKhongolose uphumelele unyulo loomasipala phaya. Ithi into, usodolophu waseTshwane onguKgosiento Ramakgopa ebeqhuba kakuhle, kutheni ngoku benikwa usodolophu omtsha abangamaziyo nokumazi?  
Xa ephendula okaKhongolose uthe, ngenxa yokungaboni ngasonye nye kwabalandeli bakaRamakgoba nabalandeli bakaMapiti Matsena (usekela sihlalo we-ANC kuMntla-Rhawuti) bagqibe kwelokuba makufakwe umntu omtsha ozakuza nenzolo ofana noDidiza. Kuthe kanti bayibhudile. 
Siliphepha nathi sikhe sihletyelwe ukuba abanye babantu abazakuba ngooceba noosodolophu zange bakhethwe ngabahlali, abaziwa nokwaziwa ekuhlaleni kwaye banyanzeliswa kubahlali. Ukuba ihamba njalo nyani le nkqubo ingxaki ikhona. Masingothuki xa abahlali beqhankqalaza mihla le.  
Yonke le nto ithetha ukuba umbutho awubamameli abalandeli bawo. Isenokuthetha ukuba kukho apho kuqhawuka khona unxibelelwano phakathi kweenkokeli nabalandeli. Ingaba xa kukhethwa aba ceba noosodolophu babayinxalenye njani abahlali? Kubizwa intlanganiso eholweni ibe ngabo bakhoyo abakhethayo?  
Bekunganjani ukuba amalungu ale mibutho ingabavotela abantu abazakubamela? Kubhengezwe iindawo ngeendawo zokuvota ekuhlaleni, abahlali bavote umbutho uthathe loo magama aphumeleleyo.  
Hayi? Ikhona nje into enxaxhileyo kulo mgaqo siqhuba kuwo. Makude kuvotwe."	not available
politics	Batshise imizi abahlali	"ABAHLALI ebebelugcwabevu ngumsindo kwaWadi 4 eNtabankulu batshise imizi emihlanu  yeenkokeli zangaphambili zeANC kula ngingqi ngeCawa. 
 Iintsapho zale mizi zisinde ngokulambisa ngelixa izindlu zabo zintunyekwa ngomlilo ngokuhlwa kwilali yakuNowalala. 
Obesakuba nguceba weANC uSiwili Magagasi utshiselwe imizi emibini. Intombi kaMagagasi ibike yaxhwilwa ngabahlali kwezi veki zidlulileyo. Eli nyathelo limkhokelele ukuba abhace enosapho lwakhe, bazifihle apho kungekho bani waziyo. 
Ezinye iintsapho kubikwa ukuba zive ngabahlali bevuma amagwijo besingise kwimizi yazo, zacela kwabanentsente. 
Esi senzo soyanyaniswa noqhankqalazo lwabahlali oluqale ebutsheni benyanga ephelileyo, nolusaqhubayo. Abahlali batyhola iANC ngokungazohoyi izikhalazo zabo. 
Bakhalazela uceba abangamfuniyo uZwelixolile Makhosonke abamtyhola ngobuqhophololo, nabanathi banyanzelwa ngaye ngumbutho.  
Bathi bafuna uceba ongowasetyhini ababezonyulele yena kwintlangaso zombutho. Bagxeke iANC ngelithi zange ikhe ithumele amagosa ayo azokumamela izikhalazo zabo. 
Othethele abahlali uNofikile Mtyhuthuli ugrogrisa ngelithi bazakuqhankqalaza kude kubuye uYesu, kwaye nantoni na ingenzeka. 
Akukho mntu ubanjiweyo,  kodwa othethela amapolisa uKheneli Soci uthe amatyala okutshisa avuliweyo azakuphandwa. 
Kwiveki ephelileyo unobhala jikelele weANC uOscar Mabuyane wathembisa ngelithi kuzakuthunyelwa igqiza elizakuyomamela, kodwa unangoku alikafiki elo gqiza."	not available
entertainment	Uphehlelela icwecwe lakhe eMonti ngomso uSizzle	"Imvumi yeHip-hop yaseMdantsane eMonti uSiyanda Mdipha nowaziwa ngelika Sizzle eqongeni uzakube ephehlelela icwecwe lakhe elitsha kraca elithi “Brand New Old Me” eBlackSpades Lounge eQugney ngenjikalanga yangomso, uLwesihlanu.  
 
USizzle (26) akayomvumi qha ukwanguye nomvelisi ekwanguye nomsunguli wenkampani yakhe iCloud9recordings. Uthi ukuya kumanye amaphondo akhulayo kwicandelo leHip-hop akakakucingi kuba usafuna ukuqala ashiye umzila kwiphondo lakhe. 
  
“Andifunukuphosisa ndithi andizukuya eRhawutini, kodwa okwangoku alikafiki eloxesha kum. Ndifuna ukuqale ndikhulise igama lam kwakunye nenkampani yam. Baninzi abantu ababethekaleyo ngokuqala ngeRhawuti baphele bengamaxhoba ezinto ezininzi engakhange aqale ngokuzama emva,” utshilo uSizzle 
  
USizzle uyancoma ngelithi sesuko kwabelana ngeqonga noosaziwayo abafana nezinye iimvumi zeHip-hop ezaziwa jikelele eezifana noMtee, uFifi Cooper, Nasty, uProfessor kwakunye nabanye, ngethuba ziseMonti. 
 
Kwinyanga ephelileyo ubenenyweba yokuthatha inxaxheba kwiMotsepe Foundation eBeach Front eMonti naseQone yanguye yedwa omele abecala leHip-hop kwimvumi ezintlanu zephondo ebezichongiswe ukuba zicule. Ukwalindelke ukuba acule nakwi Summer Carnival 2016 kwiveki ezayo. 
 
Ukuba ungumthandi nomlandeli womculo kaSizzle, okanye umvculo jikelele ungaphoswa kukuba yinxalenye yokusungulwa kwecwcwe lakhe eBlackSpades Lounge ngentsimbi yesibhozo ebusuku ngomso."	not available
sports	Ayimkhathazi nakancinci uJomo eyokuthotyiselwa kweCosmos!	"Xa kusongwa isizini yeGladAfrica Championship, iJomo Cosmos iza kuthotyiselwa kwinqanaba elisezantsi. Oku kuza kwenzeka emva kokuba iqela likaMnu. Jomo Sono livale isizini lisemsileni kwiGladAfrica Championship. Emdlalweni ogqithileyo iCosmos ibambene negowuli elinye neTS Sporting kwatsho kwaphela naloo ntlantsi yethemba yokusinda kwayo ezembeni ebikhona. Bekufuneka Ezenkosi ziyiphumelele yonke imidlalo eshiyekileyo – kodwa angayiphumeleli imidlalo yawo amanye amaqela angasentla. Yiminyaka eliqela ngoku iJomo Cosmos itsala nzima kwiGladAfrica Championship emva kokuthotyiselwa kwayo. Kudala uJomo wagxekwa ngabalandeli bebhola eMzantsi Afrika ngenxa yokuzenzela yonke into kwiCosmos. 
Iqela lakhe liphakathi kwamaqela aphambili avelise abadlali abaqaqambileyo ebholeni yaseMzantsi – kodwa ngoku lisecicini lokubhanga njengokuba liza kudlala kwiABC Motsepe League enkone zizinto ezifana nobuqhophololo. Nakubeni ikamva leCosmos limfiliba, uSono uthi ayimkhathazi into yokuthotyiselwa kweqela lakhe ngoba uza kube esekhona ebholeni ekhatywayo. Njengokuba abantu abaneepokotho ezinzulu bethanda ukuthenga amaqela ukuze babuyele kwiDStv Premiership, uJomo uthi ngekhe ayenze leyo into. “Angeke ndithenge igama lelinye iqela ukuze ndibuyele kwinqanaba eliphezulu. Andinayo ingxaki nabantu abayenzayo lo nto – kodwa mna andingeke ndiyenze. Ndiya kwiMotsepe League neqela lam,” utshilo uJomo emva komdlalo ogqithileyo. 
“Kutheni kufuneka ndikhutyekiswe kukuthotyiselwa? Ndiza kube ndisadlala ibhola kwiMotsepe League. Akufani naxa bekuthiwa ndiza kube ndiyindadi. Ndiza kube ndisenza into endiyithandayo. Ibhola ndingaya kuyo nokuba kuthiwa sisiwa kwelona nqanaba elisezantsi kakhulu kwaMayi-Mayi. Izinto endizenzileyo ebholeni zaziwa ngumntu wonke kwaye akukho mntu onokuzicima. Ndiphumelele iindebe ezintandathu – kodwa injongo yokuthenga kwam iHighlands Park (eyaguqulwa yayiJomo Cosmos) yayingekokulwela ukuphumelela iindebe. Ndandifuna ukuvelisa abadlali ukuze ndibathengise. Lo nto ndiyenzile kwaye ndiseza kuyenza nangoku,” utshilo uMjomana."	not available
sports	AmaBhokobhoko asenethemba lokuphumelela kutyelelo oluseYurophu	"Nangona iqela lesizwe loMzantsi Afrika lombhoxo lizikhotha amanxeba emva kokubethwa emidlalweni emibini egqithileyo – kodwa isekhona intlantsi yethemba lokuphumelela. AmaBhokobhoko akutyelelo lokuphela konyaka eYurophu – apho sele ebethwe yi-Ireland neFrance ekucingeleka ukuba iza kuba phakathi kwamaqela ekunokwenzeka aphumelele indebe yehlabathu, ngakumbi xa idlalela ekhaya. Kwiveki ephelileyo, iSpringbok sikhe phantsi isitya sigcwele ngethuba iFrance ifumana amanqaku ayinike impumelelo emizuzwini yokugqibela emva kokubambana emdlalweni ixesha elide. Ngentsimbi yesithathu emalanga, AmaBhokobhoko aza kulwela impumelelo yawo yokuqala kutyelelo lwaseYurophu xa exikixana ne-Italy emdlalweni wovavanyo eLuigi Ferarris Stadium. 
UDeon Davids noSamaan Moerat baxelele iintatheli ekuqaleni kweveki ukuba balindele i-Italy eza kuza kwiSpringbok isebenzisa amandla. Akufanelanga ibe yingxaki lo nto kwiSpringbok ngoba sinabo abadlali abanamandla kakhulu. “Liqela elidlala kakuhle kakhulu i-Italy phantsi komqeqeshi wayo. Siyibonile ibetha amaqela aziwayo afana neWales ne-Australia kwiveki epheleleyo. Yasibetha nathi ngonyaka ka-2016. Lo nto iyasinyanzela ukuba siqule siligangathe. Silindele umdlalo ekuza kusetyenziswa amandla kakhulu kuwo. Inabo abadlali abaza kumelana nathi i-Italy,” utshilo uDavids, olisekele lomqeqeshi weSpringbok. 
Abadlali be-Italy bakhuthazekile emva kokubetha amaqela anamandla embhoxweni wehlabathi afana neWales ne-Australia – kodwa uDeon uthe baza kuqhubela phambili beliqela nenkqubo yamalungiselelo wetumente yehlabathi. “Kwindlela esidlale ngayo emidlalweni egqithileyo, zikhona izinto esizifumeneyo kwaye siqhubela phambili namalungiselelo wethu wetumente yehlabathi. Sibathembile kakhulu abadlali bethu noxa siyihlonipha i-Italy. Kufuneka sisebenze ngokukhulu ukuzimisela ukuze sifumane iziphumo ezincumisayo kwezi veki zimbini zishiyekileyo. Sidlale kakuhle neFrance kwaye ndiyayincoma indlela abadlale ngayo abadlali emva kokukhutshwa kukaMoerat. Siza kuzama sinethemba lokufumana iziphumo ezincumisayo,” utshilo uDeon."	not available
entertainment	UDoyle ucula  ngokuphandlwa liphakade lakhe	"UGAVIN Doyle uye wakwazi emva kweminyaka emine okona kuthethwa yingoma yakhe ethi Ndiphandliwe akube edibene nephakade lakhe. 
Uthi le ngoma uyibhale  ngo2018 engekadibani nesithandwa sakhe. 
Ebalisela I’solezwe, uthi ingoma yakhe ingendoda ezibhaqa iphandlwe linenekazi ekholelwa ukuba lilo undofanaye wayo kwaye ngoku izimisele ukuya kwabadala iyokucela ukulitshata. 
Le ngoma iphume ngenyanga yoMdumba kulo nyaka. 
“Kuba inyanga kaFebruwari iyinyanga yabathandanayo,” kutsho uDoyle onkaba ikwilokishi yaseDuncan Village eMonti. 
UDoyle ukhulele ecaweni iOld Apostle engumbhexeshi wekwayala. Apho kulapho azibhaqe khona ukuba uyayithanda ingoma. 
“Ndiqale ndiseneminyaka eli-11 kuphela ukuqamba iingoma,” ubalise watsho. 
Ngo2018 uye wabhalela iqela lomculo elibizwa ngokuba yiRhythm Devine Quartet iingoma ngexesha likhupha icwecwe lalo lokuqala. 
“Ndibone ukuba mandizivavanye ngokukhupha le ngoma yam yokuqala ethi Ndiphandliwe, esele ifumaneka sithetha nje kwiivenkile zomculo ezikwi-intanethi kuquka ikhasi lam leYouTube elithi Gigs The Artist,” kutsho uDoyle. 
UDoyle ubhala phantse zonke iindidi zomculo nangona nje eye wagxila kwiAfropop neAfrosoul. 
Umculo kaDoyle ugqithisa umyalezo wokufumana uthando ngokukhululeka kuqala engqondweni. Uthi xa uzazi wena siqu sakho uya kumazi noThixo kwaye oko kwakwenza umazi omnye umntu. 
“Umculo wam unamabali abalisa ngezinto esithi sonke sidlule kuzo, ezinjengentlungu, uchulumanco nelahleko,” uthethe watsho. 
Le yingoma yale mvumi yokuqala kwaye isenethemba lokukhupha ezinye. 
Ofuna ukunxulumana noDoyle angatsalela iManejala yakhe kwinombolo engu: 074 098 1962 okanye ku @Gigs The Artist kumakhasi onxibelelwano."	not available
entertainment	UNoluvo Duna kwinkqubo entsha kamabonakude	"INKQUBO yeHoney TV ebizwa Pastor’s Wives ibuye isihlandlo sesibini ukususela namhlanje umhla we13 kweyoMqungu. Isizini yokuqala yale nkqubo ekuqaleni konyaka ka2021 yashiya ababukeli befuna impinda. 
Le nkqubo ibonisa ubomi bamakhosikazi abefundisi xa bengaphaya kwepulpiti. 
Ubuso obutsha kule sizini bobukaNoluvo Duna owazakhel’ udumo esengumntwana ngokucula umculo wegospile. 
UDuna, osel’ enguMam’ uPaliso ngoku, ngoyena olula ngokweminyaka kula makhosikazi aza kuvela kule nkqubo. 
Uza kusikrobisa elinye icala lakhe xa engekho kumehlo oluntu njengoMam’ uMfundisi. 
KwiPastor’s Wives, uDuna-Paliso uza kubonisa ababukeli ukuba uphila njani nosapho lwakhe, ukubayinkosikazi, umama nosomashishini. Kwakhona uza sibonisa unxibelelana njani nabanye abefundisikazi kwaye benzani xa bengekho secaweni. 
Encokolela I’solezwe lesiXhosa, uDuna-Paliso uthi uMam’ uMfundisi unendlela aziphatha ngayo ngaphandle nangaphakathi ecaweni. 
Uyinkosikazi kaPastor Sivuyile Paliso weAssemblies of God. Bazimanya ngeqhina lomtshato ngo2010. 
“Ukubayinkosikazi yoMfundisi kuye kulindeleke ukuba ube nendlela oziphatha ngayo, ngaphakathi nangaphandle kwamasango enkonzo. Kodwa kubalulekile ukuba ube nguwe ukuze nawe ungaziva ubulaleka kukuzenza umntu ongenguye.  Xa usazana ke nenkolo asiyonto inzima kakhulu leyo,” kutsho lo mama wabantwana abathathu, amakhwenkwana amabini nentombazana. 
Uthi okunzinyana kukuba uhlala usemehlweni abantu. 
“Okubi kukuba usemehlweni wabantu kwinto yonke oyenzayo, imbi okanye intle.” 
UDuna-Paliso waduma ngengoma yegospile ethi Themb’ uJesu esemncinane ekuthambekeni kweminyaka yoo90. 
Ebalisa ngomyeni wakhe, uthi uMfundis’ uPaliso yindoda enobubele nenothando. 
“Yindoda emthandayo nemoyikayo uYehova, umntu oma nam ngamaxesha onke kwizinto endifuna ukuzenza. Uthanda abantwana bakhe, usapho lwakhe nevangeli kaKristu,” kutsho uDuna-Paliso. 
Uthi wayezazi uzifaka entweni xa wayevuma ukutshata uPaliso. 
“Ndandizazi nditshata noMfundisi, kuba ngoku sasitshata wayesele egcotyiwe njengoMfundisi,” kubalisa uDuna-Paliso, ekhumbula ingoma yayiculwa kuduli lomtshato wabo eyayisithi ‘hay’ uyavuya ke wena, ngob’uzotshata noMfundisi’. 
Ukwadize ukuba kule nkqubo kuza kuvela nezicwangciso anazo kwicala lomculo kulo nyaka. 
Le nkqubo iza kudlala kwiDStv 173 ngo17:30 ngale njikalanga."	not available
sports	UMahachi ubuyela kwiGolden Arrows	"Njengokuba abadlali bethe bhazalala bekhangela amaqela amatsha kwiPremier Soccer League – uKudakwashe Mahachi ngomnye wabo badlali bakhangelayo.  
Kwiiveki ezidlulileyo lo mdlali bekuvakele iingxelo ezithi ufunwa yiKaizer Chiefs nayiMamelodi Sundowns – kodwa lo mdlali kuvakala into ethi angabuyela kwiqela likaClinton Larsen phambi kokuvalwa kwenyoba yokuthengwa kwabadlali. Lo mdlali ebesoyanyaniswa naseNaturena emva kokudlalela iGolden Arrows kwisizini ephelileyo – kodwa ngoku kuthiwa ubuyela kuyo futhi.  
UMahachi uxelele abalandeli bakhe kwikhasi lonxibelelwano, * -Instagram, ukuba yena ubuyela kwi-Arrows. Lo mdlali ebesezincwadini zeSundowns – kodwa uye kwi-Arrows kwisizini ephelileyo emva kokungafumani ithuba lokudlala. 
 Le ndedeba yaseZimbabwe ikwazile ukuvuselela ibhola yakhe kuBafana Bes’thende kwaye ukufunwa kwakhe nguLarsen kwakhona akothusi."	not available
entertainment	Intetha yababukeli malunga nesiqendu sokugqibela somdlalo kamabona-kude iGazi	"IZIGXEKO, ukunyemba okukhatshwa kukudana, kuhambe phambili nanjengoko bekuvalwa inqwanqwa lefestile kwiSizini yokuqala yomdlalo weMzansi Magic – Igazi.  
Lo mdlalo oyiDrama, nophele kwiCawe esisuka kuyo, udale isankxwe kumaqonga onxibelelwano nanjengoko ababukeli bedanile yindlela ophele ngayo. Ukusuka kwisinxibo, indlela yokwenza izinto zakwaXhosa ngokunjalo nendlela ekubhalwe ngayo esi siqendu kunxakamise abathandi balo mdlalo.  
IGazi, neliveliswe yiFegurson Films, liqale ngomhla we-10 kuTshazimpuzi 2016. Beliquka iimbuso ezaziwayo kumabonakude ezifana no-Anga Makubalo, Vathiswa Ndara, Thami Mngqolo, Zenande Mfenyane, Tazz Nginda, Zandile Msutwana, Tumi Ngumla, Nomhle Nkonyeni nabanye. Bathethe benjenje ababukeli ngesiqendu sokugqibela salo mdlalo:"	not available
entertainment	Incwadi kaMavimbela ingembali yamaMpondo	"UMNQWENO woMbhali woNcwadi lwesiXhosa, uMzoli Mavimbela, kukuba incwadi yakhe entsha ethi Amazwembezwembe kaGxuluwe  ifundiswe ezikolweni kwaye iguqulelwe nakumdlalo weqonga. 
Le ncwadi, ebhentsisa imbali etyebileyo ngesizwe samaMpondo ikhutshwe kunyaka ophelileyo emva kokubhalwa isithuba seminyaka elishumi. 
Ibali elikule ncwadi libali eliyingqwebo kodwa liqanyangelwe ngophando ngeengontsi zasebukhosini bamaMpondo aseQawukeni nawaseNyandeni. 
UMavimbela uthi amazwembezwembe sisaci esithathwe kumahla ndenyuka aviwa nguGxuluwe mhla ehlangabezene nabaThwa. 
UMavimbela uthi uphando uluqale ngo2002 emva kokubaliselwa ibali elibuntsomirha ngutat’ omdala wakwaMbangatha, kwaNyawuza eMtyu. 
“Yiloo mbali yamaMpondo yayibaliswa ngutat’ omdala eyaqandusela intlantsi yokuphemba le ngqwebo. Amasolotya athile ngomnombo wamaMpondo ndiwanyibe kwiincwadi noovimba ababhaliweyo. Ndiye ndayiqalisa ngo2014 ukuyibhala phantsi, ndikhuthazwa nguNjingalwazi uNcedile Saule eNMU,” kutsho uMavimbela, okwanguNontlalontle. 
Amazwembezwembe kaGxuluwe apapashwe yinkampani kaNkuthalo Media eKapa. 
Uthi okwamqhubela ekubhaleni le ncwadi kukuphawula ukuba azikho iinoveli eziluhlobo lwe-ethnografi. 
“Phofu ke kunqabe kwancwadi ezo zibhalwe ngamaMpondo, ewe uMnu. Kholekile Manciya waseLusikisiki, uMnu. Malibongwe Ngcai waseNgqeleni, noMnu. Z. S. Mdlengele waseNgqeleni bakhe babhala kakhulu iincwadi ezinamabali angamaMpondo kodwa ilima lidal’ uqilima kunomth’ uzimele ukukhulisa isizwe, ” kutsho lo mbhali waseSajonisi. 
Le ncwadi kaMavimbela ifundwa kuMhlobo Wenene FM kwinkqubo ethi Ufundo Lwencwadi. 
UMavimbela uthi akube ekhuthazwe nguNjingalwazi Saule ukuba abhale angemi ngo2014, zange aphinde ajonge mva. Sele epapashe iindidi ngeendidi zeencwadi ukususela ngoko. 
Usandul’ ukukhupha incwadi eyingqokelela yemibongo ethi Thungani Zinjoli Sinxaniwe. Le ncwadi uyibhale ekunye noPhila Rasmeni, uAthi Dyantyi noSiwaphiwe Shweni. 
Lo mbhali umatasatasa esenza izifundo zePhD kwiAnthropholoji. Uthi unobangela woko ufuna ukufundisa banzi ngamaMpondo nangendlela athetha ngayo."	not available
entertainment	Phela phela nge-Ring of Lies!	"INEENYANGA zimbini kuphela ikumabonakude kodwa sele ifikelela esiphelweni. I-Ring of Lies, nedlala kwiMzansi Magic, iyaphela ekupheleni kwale nyanga yeKhala. Ingaba abantu bazakuyibona okokugqibela?  
Kodwa ngokwelizwi eliphuma kwiMzansi Magic, eli jelo lizakukhangela ifuthe lo mdlalo elibenawo kubabukeli, bazakwenza isigqibo ngesizini yesibini bakube bekwenzile oko. Kodwa noxa kunjalo, izinto ziyathembisa, nanjengoko eli jelo lithe aliboni sidingo sokungabuyi nesizini yesibini. Lo mdlalo utsale abantu ababalelwa kuma-350 000 kwezi nyanga zimbini zidlulileyo, nto leyo uwubeka kuluhlu lweenkqubo ezilishumi (Top 10) eziphezulu kweli jelo. La manani aphinda-phinda kabini lawo eZabalaza ne-The Road phambi kokususwa kwazo emoyeni."	not available
sports	UPitso Mosimane akaxolanga kwaphela sisigqibo sikasomppempe	"Emva kokudlala umdlalo oncomekayo, iMamelodi Sundowns igoduke inkonye inqaku elinye jwi. Amasandawana adlale ntanganye ngeqanda macala neBloemfontein Celtic kumdlalo we-Absa Premier Soccer League obubanjelwe eDr Molemela Stadium izolo ebusuku. Umqeqeshi weDowns, uPitso Mosimane, uvakalise ukungaxoli kwakhe sisigqibo esithathwe ngusompempe ongalivumanga igowuli elifakwe nguLebogang Maboe kwisigaba sesibini somdlalo. Umdlalo ulawulwe liqela likaPitso, amathuba okuphumelela umdlalo obekhona – kodwa ukungawesebenzisi kakuhle kulinyanzele ukuba lifumane inqaku elinye. IDowns ibinethemba lokubuya namanqaku apheleleyo ukuze ikwazi ukuvala umsantsa ophakathi kwayo neBidvest Wits ne-Orlando Pirates ezihleli phezulu kwiPSL. 
UMaboe ufake igowuli – kodwa akalivumanga usompempe kuba uThemba Zwane ebonakele elalele kwindawo ebekuyo – kodwa uPitso uyayikhaba lo nto ngelithi uZwane khange achaphazeleke kwibhola efakwe nguMaboe. “Sizamile. Siwulawule umdlalo kwaye sidlale umdlalo omhle. ULebo ufake igowuli, siwuphumelele umdlalo. UMshishi khange achaphazeleke phaya. Khange abethwe nayibhola. Siwuphumelele umdlalo. Imbi le nto, kodwa yintoni esinokuyenza?…utshilo uPitso obebonakala ecaphukile. 
Nangona ebecaphukile – kodwa uPitso uyincomile indlela aqhuba ngayo uSteve Komphela kwiCeltic. NgeCawe, iSundowns yamkela iBidvest Wits elushica kumdlalo wePSL ozakube useLucas Moripe Stadium ngecala emva kwentsimbi yesithathu emalanga."	not available
entertainment	Imvumi engaboniyo yaseMfuleni yonyulwe kumawonga omculo	"EKAPA: IMVUMI yaseMfuleni engaboniyo ecula umculo weGospile nowemveli neyonyulwe kwi-Ingoma Awards icela inkxaso kubalandeli bayo ukuze iphumelele amawonga eBest Gospel Single neleBest Traditional Album ngomhla we25 kweyeThupha eRhawutini. 
UVukile Bomela oneminyaka engama65 owazalwa engaboni, waqala ukucula eneminyaka esixhenxe kuphela. Unecwecwe elinye esele elikhuphile elisihloko sithi “Uthando lukababa” alikhuphe kulo nyaka uphelileyo. Umanxadanxada epheka icwecwe lesibini elithi “Uyanaka uJesu”. 
Umsebenzi wakhe ude wathathelwa ingqalelo nanjengoko wathi ngomhla we25 kuTshazimpunzi wonyulwa kumawonga abizwa Ingoma aququzelelwa yiIndepent National Gospel Award ngecwecwe lakhe. Icwecwe lakhe “Uthando luka baba” lonyulwe kumculo wemveli noweGospel. 
Kungoku nje le mvumi nebizwa ngokuba nguTa Vuks “The Blindman” icela inkxaso yabahlali ukuze iphumelele. Abantu bangavotela le mvumi ngolu hlobo: Ingoma best traditional album Ta Vuks uthumele ku45633 okanye Ingoma best single gospel Ta Vuks uthumele ku45633, umyalezo uxabisa iR1.50. 
“Ndiyayidinga nyani inkxaso yabahlali nabalandeli bomculo wam. Ndiyaqala ukonyulwa. Ayithetheki indlela endivuya ngayo. Umculo wam ude wathathelwa ingqalelo. Iwonga lingayinto enkulu kum nanjengoko kudala ndacula,” utshilo uBomela. 
Udade wakhe omdala uBuyelwa Bomela, uthe bonwabe kakhulu belusapho nanjengoko ude wathathelwa ingqalelo umculo womntakwabo.  
Uthe ukonyulwa kwakhe kubonakalisa ukuba ukukhubazeka akuthethi ukuba umntu akanakwenza nto. 
“UVuks zange walibona ilanga. Waphanyaka eneentsuku ezisixhenxe ezelwe. Kodwa jonga ngoku wonyuliwe phakathi kweemvumi ezininzi kwilizwe liphela. Asiwuvali umlomo silusapho. Kusele nje ngoku ukuba abantu bamvotele. Sisikelelekile ngokubanaye kweli khaya,” utshilo. 
Umonyuseli weemvumi uAviwe Gqomfa weAvee Connection PR eMthatha, uthe wagqiba ekubeni afake igama likaBomela phakathi kwabo batyunjiweyo emva kokuba wamva ecula kutyelelo lwabo eMthatha bezimvumi ezizimfama. 
“Uyawuthanda umculo kwaye unesakhono. Kuninzi angakwenzayo emculweni. Nabanye abakhubazekileyo baza kuvuseleleka. Ukungaboni okanye ukungahambi nokungeva akuthethi ukuba awunakuyenza into eyenziwa ngumntu opheleleyo,” utshilo."	not available
sports	UKhune noKhama baphilile!	"Kulindeleke iqela lika-Ernst Middendorp liye emdlalweni olandelayo liqinile emva kokufumana iindaba ezithe uKhama Billiat no-Itumeleng Khune baphilile.  
UKhune unethuba elide kakhulu engasayidlali ibhola ukusukela oko wonzakala ekupheleni kuka-2018.  
Ubuyile naye uBilliat ekuthiwe wonzakele noxa bekujikeleza iindaba ezithi ufuna ukubuyela kwiMamelodi Sundowns.  
Amakhosi aza kudlala neSuperSport United emdlalweni olandelayo emva kokubetha iHighlands Park ngo’3-2 neBlack Leopards ngo’1-0 emdlalweni obuseMoses Mabhida kwiveki ephelileyo.  
“Abantu mabakhumbule ukuba khange akwazi ukulungiselela isizini emva kwe-Afcon abuye enengxaki yedolo kuyo,” utshilo uMiddendorp othe wwayengafuni uBilliat adlale kwiCarling Black Label – kodwa wanyanzelwa sisigqibo sabalandeli beChiefs."	not available
sports	Iyakhula iTsomo Race kodwa isadinga inkxaso	"UNomakhwezi Manqaba ngumntu oyithandayo imidlalo kwaye uyayiphila ngaphakathi. Nakubeni ezalelwe eTsomo – endaweni etsala nzima kwicala leendawo zokudlalela imidlalo entlobontlobo, kodwa lo nto ayizange imtheze amandla.  
Ngonyaka ka2014, wasungula ugqatso lweembaleki ekuthiwa yiTsomo Race. Iphupha lakhe yayikukuphuhlisa abantwana baseTsomo.  
Lo ngunyaka wesithandathu iTsomo Race iqhuba kwaye nomdla weembaleki ezaziwayo uyakhula kakhulu.  
Kwinyanga yeKhala, uManqaba uququzelele esinye isiqendu seTsomo Race edume ngomgama oyi21km. Iimbaleki ezibaleka iTwo Oceans, iComrades, iHeroes neLegends Marathon nenqwaba yeembaleki ezisakhasayo – beziphakathi kwezo bezibaleka. Noxa uManqaba enombono wokuguqula izinto eTsomo kodwa ukungabikho kwenkxasomali yinto esamsokolisayo. 
“Ndinomnqweno wokubona umntwana waseTsomo naseCofimvaba ephumelele olu gqatso. Ingase sifumane abaxhasi abanokusinceda ukuze iTsomo Race ivunywe yi-IAAF. Ngalo ndlela, iimbaleki eziphumelele kwiTsomo Race zingakwazi ukuya kwiTwo Oceans nakwiComrades Marathon,” utshilo uManqaba encokola neli phephandaba. Nangani engayifumani inkxaso eyaneleyo – kodwa iTsomo Race iqhubela phambili nokuvelisa iintshatsheli.  
Emadodeni, uAnele Dlamini waKwaZulu-Natal ubambe indawo ephambili njengakunyaka ophelileyo. Ulandelwe yenye yeembaleki ezize kakuhle  uYanga Malusi. Kwalandela uXolisani Zamnkele, uVuyolwethu noZama Mndityata. 
Kwicala lamanenekazi, uNobuhle Tshuma obalekela iNedbank AC, nguye obambe indawo yokuqala kwi21km.  
Ulandelwe nguPoppy Mlambo obalekela iHollywoodsbets, uMakokha, uMaureen Dlala noWeziwe Dlavana Hlazo. Okuncomekayo ngeTsomo Race kukukhula komdla wabantwana bezikolo okubonakalayo.  
UManqaba uthi uzimisele ukuqinisekisa okokuba kubhaliswa kwangethuba kunyaka ozayo ngoba kulo unyaka kubekho ukungahambi kakuhle kwicala lobhaliso ngenxa yenani eliphezulu leembaleki.  
Iyakhula iTsomo Race kodwa okubonakeleyo ekuhambeni kweminyaka kukuba idinga ukuxhaswa ngoosomashishini."	not available
sports	Sithathiwe isigqibo ngemidlalo ye-Abasa Premiership neGladAfrica	"Zisithathile isigqibo iinkokeli zeNationa Soccer League emva kwentlanganiso yanamhlanje eGoli ebikhwetye ngusihlalo, ugqirha Irvin Khoza, ekuqaleni kwale veki. Kusasa ngoMvulo ogqithileyo, uKhoza ubhengeze ukunqunyanyiswa kwemidlalo yonke ye-Absa Premiership yale veki kanye emva komyalelo kaMongameli Cyri Ramaphosa othe makungabikho ndibano ehlanganisa abantu abangaphaya kwekhulu (100) eMzantsi Afrika ngenxa yesifo ekuthiwa yiKhorona (COVAD-19) esele sosulele ikhulu elinamashumi amahlanu (150) labantu kweli lizwe. Emva kwentlanganiso yanamhlanje, uKhoza uthe iinkokeli zigqibe kwelokuba imiswe yonke imidlalo kodwa zinethemba lokuba isizini iyakugqitywa ingaphelanga inyanga yesiLimela. “Sithe sifuna ukuyisonga isizini ingaphelanga inyanga yesiLimela – kodwa sabuya sathi kwakuxhomekeka. Siza kwenza yonke into ngokomyalelo karhulumente noMongameli,” utshilo uKhoza. 
                                         
Ingxelo ekhutshwe yiNSL ithe: 
“Thina siyiNSL sibuxabisile ubomi babantu bonke kuquka abadlali nabo bonke abantu abachaphazelekayo. Nangona sinqwenela ukusonga isizini ngomhla wamashumi amathathu kwinyanga yesiLimela – kodwa ngenxa yemeko emaxongo, sithe kwakuxhomekeka kwimeko yelizwe. Iinkokeli ezilawulayo zithe imidlalo kufuneka iqale kwakhona yakufumana imiyalelo karhulumente.” Emva kwemini ngoLwesibini wale veki, uMphathiswa wezemidlalo, uNathi Mthethwa, unike iNSL ilungelo lokudlalisa amaqela ngaphandle kwabalandeli. Izolo uMongameli weSafa, ugqirha Danny Jordaan, uxelele iintatheli okokuba ngeke kubekho imidlalo edlalwayo kude kube yinyanga ezayo. UJordaan uyikhabile ingcingane yokudlala ngaphandle kwabalandeli njengento engakhuselekanga ebadlalini. Isigqibo seNSL sihambelana nesikaSafa elawula ibhola ekhatywayo eMzantsi Afrika ngoko mthetho weCAF eyimise yonke imidlalo yayo yale nyanga."	not available
health	Usapho lukhalela umalume owaduka ne-ambulensi	"Lufuna iimpendulo kwiSebe lezeMpilo usapho lakwaMketi kwindawo yaseGrabouw, eNtshona Koloni, kulandela ukuthathwa kwesizalwane salo yiambulensi kwiminyaka elishumi egqithileyo.  
UNomzamo Mketi noneminyaka engamashumi amane anesibini ubudala ohlala eRooidark eGrabouw, uxelele I’solezwe ukuba ngethuba kufika isithuthi sikarhulumente sizokuthatha umalume wakhe kwiminyaka elishumi egqithileyo babengazi ukuba soze baphinde bambone.  
“Wayegula kakhulu umalume wam nokwenza ukuba ndifowunele isithuthi sabagulayo sikarhulumente nesathi safika samthatha sahamba naye, nathi sanethemba lokuba uza kufumana uncedo aphile kuba esiya esibhedlele,” utshilo uMketi.  
Uqhube wathi ngethuba ehamba nesi sithuthi waye wafaka iphetshana elineenkcukacha zabo kwipokotho yehempe eyayinxitywe ngumalume wakhe nanjengoko yena wayengazuhamba ngesithuthi eso. 
“Emva nje kosuku ehambile ndaye ndandwendwela isibhedlele saseGrabouw nalapho ndaxelelwa ukuba ugqithiselwe kwisibhedlele saseHelderberg, ngenene ndaye ndayokufikelela kweso sibhedlele bamdlulisele kuso nalapho ndathi xa ndifika ndafumana umnqa weendaba zokungaziwa kwakhe,” utsho uMketi. 
 Uqhube wathi emva kokuba isibhedlele saseHelderberg sithe asinalwazi ngaye waye wakhupha isazisi sikamalume wakhe, kodwa waxelelwa ukuba zange bafumane isigulane esingumalume wakhe.  
“Emva kokuva ezi ndaba ndaye ndafowunela abantu beambulensi nalapho ndaye ndababuza ukuba kwenzeke ntoni ngomalume wam, bandixelela ukuba bona bamthatha bamsa eGrabouw kwaye iinkcukacha banazo.” 
 Uqhube wathi ngo2017, uMphathiswa wesebe lezeMpilo uNomafrench Mbombo waye wabamba imbizo kule ndawo nalapho wathi wafumana ithuba lokuxelela uMphathiswa ngokwabehlelayo belolu sapho, nalapho waye wathenjiswa ukuba kuza kwenziwa uphando ngalo mcimbi.  
“Okubuhlungu kukuba umfazi kamalume wam wasweleka ngo2010 ekhala ngomyeni wakhe ongaziwa nokuba uphi na, kwaye nakuthi kubuhlungu kangangokuba sibhiyozela usuku lwakhe lokuzalwa minyaka yonke ngethemba lokuba usaphila kwaye ngenye imini siza kumbona esiza,” utshilo uMketi. 
 Uqhube wathi belolu sapho inye into abayifunayo ngumzimba wakhe ukuba wasweleka ukuze bazokwazi ukuqhubeka nobomi babo. Lo kaMketi uphatha uxwebhu rhoqo kukhona into edibanisa nesebe lezeMpilo ngethemba lokuba ukhona umntu oza kufunda abone intlungu abakuyo belolu sapho.  
“Ayikho into ebuhlungu nenzima njengokungayazi ukuba kwenzeka ntoni kwisizalwane sakho, kunzima kuba ngokwesiko kufanele simngcwabe siyazi apho alele khona kodwa ngoku akwenzeki oko,” utshilo uMketi. USithembiso Magubane nosuka kwiSebe lezeMpilo uthe isibhedlele saseHelderberg asinazo iinkcukacha zelungu losapho lwakwaMketi.  
“Isebe ligcina iinkcukacha zezigulana iminyaka emihlanu ngaphambili kokuba zicinywe,” utshilo uMagubane."	not available
entertainment	Indlela eyodwa yokuvala nokuvula unyaka Ebubeleni!	"ABAHAMBA phambili ngokuza nolonwabo eMpuma Koloni, iMahambehlala Communications ibuya neziqendu ezibini zolonwabo olungazange lwabonwa ngaphambili. 
Impelaveki yokugqibela ku2022, umhla wama30 kweyoMnga iza kuba lusuku lokwamkela ezo ndwendwe zisuka kwiidolophu ezinkulu ezifana neKapa, Rhawuti neTheku emva konyaka omde ngolonwabo lomculo. 
Lo ngunyaka weshumi elinanye uqhuba umnyhadala we-Ebubeleni eGqeberha. 
Kuluhlu lweemvumi eziza kwabelana ngomboko kwibala iNelson Mandela Bay ziquka inzalelwane yaseGqeberha uZonke Dikana, uAmi Faku, Vusi Nova, Phinda Mtya-Matlala, Betusile Mcinga, Makhadzi, Msaki, Mandisi Dyantyis, Nomfundo Moh, Musa Keys noK.O. 
Baza kube bephelekwe zezinye zeemvumi zasekuhlaleni ezibalelwa kwishumi. 
Babalelwa kuma27 000 abathandi bolonwabo abaye bagxalathelane Ebubeleni rhoqo xa kuphela unyaka. 
“Kule minyaka ilishumi, iEbubeleni izingomba isifuba ngokubanegalelo kuqoqosho lwesixeko nephondo ngenxa yeendwendwe eziza Ebubeleni neziye zonyuse inani labatyeleli kwesi sixeko, idale amathuba omsebenzi wexeshana kuquka nokunika iimvumi zasekuhlaleni iqonga lokonwabisa kwaye zenze imali ngaxeshanye,” kutsho iMahambehlala Communications. 
Nangoma iminyaka emibini edlulileyo ibithande ukubamfiliba kwiqonga lezonwabo ngenxa yeCovid-19, abaququzeleli balo mnyhadala bebethe gqolo ukubonakala ngokuza neziganeko ezincinane. 
Ngomhla we30 kweyoMnga, amasango avula ngentsimbi yeshumi kusasa, umcimbi uyaqala ngeyeshumi elinesibini emini, ze uphele ngeyesibini ekuseni. 
Ukwamkela unyaka omtsha, iEbubeleni iza kubamba iGQ Socials New Year’s Day In The Park, eVictoria Park, kwaseGqeberha ngenyibidyala. 
“Abantu bayakhuthazwa ukuba beze bephethe iibhaskiti zabo zepikiniki, iingubo, izitulo, iminqwazi nee-ambrela ukwamkela unyaka omtsha,” kutsho iMahambehlala Communications. 
Eqongeni nguSjava, uSimmy, Something Soweto, Berita, Sleeze, Paige, Sdala B, Ikhona kuquka iimvumi neeDJ zaseGqeberha. 
Lo umcimbi uza kubhexeshwa nguSima Fiyo noMmeli Notsh. 
Amatikiti aseWebticket, ePick n Pay naseBoxer. 
Abaququzeleli balo mnyhadala bathi amatikiti asafumaneka ngeR200 okwangoku de ibe ngumhla we10 kweyoMnga, emva koko iya kuba yiR300 uGeneral ze yona iCooler Box ibe yiR100, iVIP yiR1000. 
Umcimbi uqala ngeyeshumi kusasa de ibe ngeyesixhenxe ngorhatya."	not available
business	Isimemo koosomashishini abasebenza ngendalo	"AbakwaFetola basungula inkqubo yabo entsha enguGROUNDSWELL; iphulo elitsha lokufezekisa impumelelo yamashishini asakhasayo asebenza ngamanzi, uzinzo nolondolozo lwezixhobo zokonga.  
Le nkqubo ixhaswa ngabakwaJ.P. Morgan kwaye yenzelwe ukwakha oosomashishini. Sakuthatha oosomashishini abangama30 bayokuqeqeshwa into engangeenyanga ezili18.  
Simema bonke abasebenza ngendalo, abazibiza ii “Enviropreneurs, waterpreneurs neeGreentrepreneurs” ukuba bafake izicelo zokuba yinxalenye.  
Thumela imbalelwano ku groundswell@fetola.co.za okanye utsalele *  086 111 1690 (simahla). 
 Sakwamkela izicelo de kube ngomhla we-9 kuMatshi. – Liesl Jobson, eFetola 
THUMELA EYAKHO ILETA, SIYIPAPASHE. 
THUMELA NGE-SMS  
okanye ngoWHATSAPP  
ku 063 743 9538"	not available
sports	Ibiyimvula yamagowuli eLoftus Versfeld Stadium!	"Amasandawana anike abalandeli bawo iKrismesi emuncis’iintupha emva  kokuphumelela ngeyona ndlala incomekayo. IMamelodi Sundowns ibhulele amasaka iBloemfontein Celtic ngemvula yamagowuli amane kwelinye jwi (4-1) kumdlalo we-Absa Premier Soccer League obudlalela eLoftus Versfeld Stadium ngale njikalanga yanamhlanje. Unozinti weCeltic ebequqa ebuyelela emva kwakhe eyolanda ibhola emnatheni kwade kwakane. Amagowuli weDowns afakwe ziziququ zodwa eziquka uThokozani Sekotlong, uPercy Tau, uTiyani Mabunda noThemba Zwane. Emva kwale mpumelelo, amakhwenkwe kaPitso Mosimane athe ngcu phezulu kwiPSL ngamanqaku angamashumi amabini anesibhozo nangona esenemidlalo esandleni. 
Nangona kungabangakho qela likwazileyo ukubhalisa ebhodini kwisiqingatha sokuqala somdlalo – kodwa umdlalo wona ubukwizinga eliphezulu. IDowns iwulawule kwasekuqaleni umdlalo; into engakwazanga ukuyifumana ligowuli ngenxa kaPatrick Tignyemb owenze umsebenzi oncomekayo ezimpondweni. UTau ubenelishwa kwisiqingatha sokuqala ngethuba ibhola yakhe entle ibetha epalini. Kanti naye uHlompho Kekana uphantse wangcangcazelisa umnatha – ibhola yakhe inqandwe emgceni nguTignyemb. Akukho nto ingako eyenzileyo iCeltic kwisiqingatha sokuqala ngaphandle kokuzama ukubamba iSundowns ebekubonakala ukuba ingxamele ifaka amagowuli. 
Zijikile izinto kwisigaba sesibini. IMamelodi Sundowns ibhakuzelise umnatha kumzuzu wesibini emva kokubuya ekhefini. Iwuphakamisile nayo iCeltic umdlalo wayo – kodwa iDowns iye yagalela amanye amathathu kulo mdlalo. Ngokwenza njalo, iSundowns iqokelele amanqaku amathandathu kwimidlalo yayo emibini kule veki. URonald Pfumbidzai ifake igowuli leSiwelele lokubika ekhaya edlale ngaphandle komqeqeshi wayo onqunyanyisiweyo kumdlalo wanamhlanje. Umdlali okhethwe njengomdlali othe waqaqamba kulo mdlalo nguPercy Tau – ongenelanga ukufaka igowuli, kodwa oncedisileyo ekudaleni amanye amagowuli weDowns namhlanje…. 
 
Mamelodi Sundowns: Onyango, Hachi, Arendse, Morena, Madisha, Manyisa, Kekana, Mabunda, Sekotlong, Zwane, Tau. 
Amalalela: Mweene, Ngcongca, Nthethe, Zakri, Zwane, Lebese, Ngele. 
Bloemfontein Celtic: Tignyemb, Pfumbidzai, Rikhotso, Ndengane, Letsoalo, Lubisi, Motshegwa, Baloyi, Hotto, Mabena, Phalane 
Amalalela: Chaine, Jembula, Mabasa, Mashikinya, Nyundu, Maruping, Mahlasela."	not available
entertainment	ISABC iphendula uVusi Thanda obecela uncedo	"Iqumrhu losasazo loMzantsi Afrika (SABC) liphendule umdlali weqonga uVusi Thanda obecela kuluntu uncedo lwemali kwividiyo esasazeke kumakhasi onxibelelwano kwiveki ephelileyo. 
Kwingxelo ethunyelelwe i-IOL Entertainment, iGroup Executive yeSABC kwiMicimbi yezoShishino kunye neeNtengiso, uGugu Ntuli, uthe uThanda akatyalwa mbuyekezo ngulo Msasazeli  woLuntu. “I-SABC ingangqina ukuba iingxelo zethu zibonisa ukuba sinolwazi malunga neentlawulo ezifakiweyo malunga noMnu Vusi Thanda,” utshilo uNtuli. 
“Kwakhona kufuneka kuqatshelwe ukuba ‘Emzini Wezinsizwa’ yagqityelwa ukusasazwa kwiSABC 1 kwiminyaka emibini edlulileyo, kwaye nawaphi na amabango emali kwimpinda yokugqibela yalo mboniso sele walungiselelwa uMnu Thanda,” utshilo uNtuli. 
Kwingxelo yakhe, uNtuli uthe iSABC iyavelana nemeko kaThanda, ngoko ke wamkhuthaza ukuba aqhagamshelane nalo Msasazi woLuntu ngokuthe ngqo ngayo nayiphi na imirhumo engekahlawulwa. 
“Kumba wokuphinda kuhlawulwe iintlawulo, kufuneka kuqatshelwe ukuba abadlali kufuneka bangenise amabango ukuze iSABC ikwazi ukwenza intlawulo. Ukuba akukho bango lingenisiweyo, iSABC ayinakukwazi ukuqhubekeka nanjengoko kungasayi kubakho ngxelo yebango,” wongeze watsho uNtuli. 
Oku kuza emva kokuba lo wayesakuba ngumdlali weThe Queen ebonwe kwividiyo ecela iminikelo. 
“NdinguVusumzi A Thanda, ndibhanka neCapitec. Ndithanda ukubulela kubo bonke abathe bawuphulaphula umyalezo wam baza banceda. Wanga ungenza okufanayo nakwabanye abantu. Eli likhadi lam lebhanki elinenombolo yeakhawunti yam,” utshilo uThanda kule vidiyo. 
Ethetha ne-IOL Entertainment, le ndedeba yalapha eMpuma Koloni ikungqinile ukuba ijongene nemingeni yemali, yatsho nokuba irenti yayo ibisemva kwaye ngenxa yoko, ibiza kugxothwa kwiflethi yayo. 
“NgoLwesibini kule veki, ndandihleli ebhedini yam kwaza kwankqonkqozwa ngamandla emnyango. Xa ndivula umnyango, ibingabanini bale fleti. Bandixelele ukuba bazondigxotha,” utshilo. 
Eli gqala lomdlali weqonga liqhubekile lathi, “Ndaya kwisikolo sonyana, bathi ‘asimfuni umntwana wakho apha, ngaphandle kwemali’. Emva koko ndaqonda ukuba kufuneka ndenze okuthile. Ndiye ndagilana neli nenekazi lindincedileyo, lathi mandiye kwiSebe lobuGcisa neNkcubeko, kodwa zange bazimisele ukundinceda.” 
“Uye wathi, ‘Kwenzekani ngeeroyalties zakho eSABC?’ ndaya eSABC, ndafika kungekho mali yam apho. Wathi ke ngoku masingene kuFacebook sibongoze abantu baseMzantsi Afrika, yenziwe njalo le vidiyo,” utshilo uThanda. 
Umdlali weqonga uchaze ukuba kwafunyaniswa ukuba unesifo seswekile ngeyeDwarha ka2020, kwaye akazange akwazi ukusebenza ukusukela ngoko."	not available
politics	‘EMpuma Koloni iCV ijike yalisondo’	"INKOKHELI yeDA eMpuma Koloni uNqaba Bhanga utyityimbisele umnwe abo balala nolutsha olungamabhinqa phambi kokuba baqeshwe esithi xa engena eBhisho uza kuwusiphula neengcambu lo mkhwa. 
UBhanga ebencokolela I’solezwe lesiXhosa eQonce izolo (ngoLwesithathu) ngethuba ebekhokela umngcelele wokuqaqambisa ubunzulu bokungabikho kwengqesho. 
UBhanga uthi endaweni yokulwa intswelongqesho, amagosa karhulumente eBhisho afuna imbuyekezo ngokwezesondo phambi kokuba aqashe ulutsha olungamabhinqa. 
“Abantu abatsha badikiwe kukungabikho kwemisebenzi eMpuma Koloni. Abantu abangaphaya kwesigidi (1.2 million) abanamisebenzi eMpuma Koloni. 
Into embi kukuba abo bafuna imisebenzi bajikelwa ngamagosa afune ukwabelana ngesondo nabo phambi kokuba babaqeshe. 
“Ngoku abantu abatsha bathi badikiwe yile nto kuba imizimba yabo ayizoCV,” kutsho uBhanga. 
“Amagosa aseMpuma Koloni makayazi ukuba isondo asiyiyo iCV. Umntu makaqashwe ngeCV hayi isondo. Abantu abatsha banezakhono, banazo iiCV ezintle hayi le yokuba uqashwe ngesondo phambi kokuba baqeshwe.” 
UBhanga uthi emva kolonyulo, uza kuyiphelisa le nto yokuqeshwa kwabantu abatsha ngezesondo. 
“Akukho sikhokelo sezopolitiko eMpuma Koloni, kukwavulazibhuqe nje. “Xa ndiqalisa ukusebenza apha eBhisho iza kuba yinto yam yokuqala ukuqinisekisa ukuba abo balala ulutsha olungamantombazana phambi kokuba baqeshwe baya ejele iminyaka elishumi elinesihlanu, kuba siza kuyenza ibe yinto engekho semthethweni into yokulalwa kwabantu phambi kokuba baqeshwe,” utshilo uBhanga. 
sithandiwe.velaphi@inl.co.za"	not available
entertainment	UMagoda ujong’ emva apho asuka khona nezosasazo	"UMAKADENETHA womsasazi kanomathotholo, uSiphiwo Magoda, uthi abaphathi nabaqulunqi bakanomathotholo kufuneka baqiqe, badidiyele iinkqubo ezisemagqabini bavelise nabasasazi abakwanjalo. 
UMagoda ebencokolela I’solezwe lesiXhosa phambi kwemibhiyozo yokuqaphela amashumi amane (40) eminyaka kususela oko waqala ukusasaza. 
Yayingumhla we19 kweyeDwarha ka1982 ngethuba uMagoda ezibandakanya nonomathotholo welo xesha, iRadio Transkei. 
Ukhumbule olu suku lokuqeshwa kwakhe esithi ingathi bekuyizolo. 
“Ndamkelwa ngamaxhwangusha anjengoTheo Mcinga owayenguMphathi Sikhululo noOxley Sandile Maya owayejongene neeNkqubo zoSasazo. Ikwangabo ababentyontyela, befaka ifuthe lokuba ndigqibelele, bendithembile nam ndingafuni kubaphoxa ukubonisa inkuthalo, inyameko kwanoluleko,” ukhumbula atsho uMagoda. 
Kule minyaka ingama40 yokusebenzela umzi wosasazo, eli gqala lomsasazi lenze iinkqubo ngeenkqubo laze kananjalo lakhokela nakumacandelo aliqela. 
“Ndibeyintatheli, ndade ndaliSekela Ntloko leeNdaba eRadio Transkei, ndangumqeqeshi weentatheli ukungena kwam eSABC ngo1993  njengeNtloko yeCandelo elo, kulungiselelwa unyulo jikelele luka1994,” kuqhayisa uMagoda. 
UMagoda ngumbhexeshi wenkqubongxoxo yoMhlobo Wenene ethi Umxholo kuMhlobo. 
Wayekhona ngethuba kusungulwa esi sikhululo seSABC eGqeberha. 
“Ndathunyelwa eGqeberha ukuza kuncedisa ukudibanisa iRadio Transkei, Radio Ciskei neRadio Xhosa – kwazalwa Umhlobo Wenene FM. Zange ndibesaphindela eGoli kuba uMhleli oPhezulu owayephethe ngoko, uBarney Mthombothi wathi mandiphuhlise iCandelo leeNkqubondaba,  kwatsho kwavela uLaphum’ ikhwezi ekuseni, naleyo  yasemin’ emaqanda ukongeza kumnqongo waleyo yasemalanga. Ukusuk’ apho ndanguExecutive Producer weCurrent Affairs, ndabuya ndanguMhleli wokuqokelelwa kweendaba (Editor  Radio Assignments) iminyaka elishumi eGqeberha, ndandulukela eSea Point eKapa ndanguMhleli kumabonakude (Editor: TV Assignments), ndayeka emva kwe10 leminyaka ndabuyela eBhayi njengombhexeshi woMxholo kuMhlobo,” kubalisa uMagoda. 
UMagoda ligqibelo kubantwana abathathu. Uzalelwe ze wakhulela kwidolophu yakuGatyana. 
Abaphulaphuli boMhlobo Wenene bahlala bemncoma bemtyibela ngokuthetha isiXhosa esimnandi nesityebileyo. Uthi oku kwenziwa kukuba ezalelwa kwikhaya lesiXhosa esingaxutywanga nesingenampembelelo zezinye iilwimi. 
“Ndicinga ukuba kukwakho nesiphiwo sokwazi ukulusebenzisa ulwimi lwenkobe kwanokuzingca nokuziqhelanisa ukuthetha isiXhosa,” kutsho lo makhwekhwetha wezosasazo. 
UBaw’ uZizi uthi iimeko zivuma useza kuqhuba ebhexesha le nkqubo ithandwayo yoMhlobo Wenene nanjengoko abaphathi besoneliseka ngumsebenzi wakhe. 
Ebuzwa ngemingeni yale mihla ejamelene nosasazo, uMagoda uthi usasazo lusengxakini ngenxa yokukhula kwesantya sokhuphiswano kuba zininzi izikhululo, ezinye zisasaza ngeintanethi. Kodwa ekwathi ulwalamano phakathi konomathotholo namaqonga onxibelelwano yinguqu ebanzi nekhuthazayo. 
“Kule mihla kulula ukwazi ukuba into othetha ngayo inika umdla ongakanani ngoko nangoko ngokujonga amanani kumakhasi onxibelelwano, nto leyo yayingekho kudala kuba olu qhagamshelwano lwalucalanye. Ithi le nto iyonke abaphathi nabaqulunqi kufuneka baqiqe, badidiyele iinkqubo ezisemagqabini nabasasazi abakwanjalo,” kucebisa lo msasazi. 
Uthi umnqweno wakhe ngowokuba unomathotholo uyeke ukukruqula ngokwenza into enye ekukuthetha nje, kodwa  makakhuphisane nomabonakude, makafike kuqala ezindabeni  nasekupapasheni. 
Imibhoyozo yokuvuyisana nalo msasazi kwiminyaka engama40 ekunomathotholo ibibanjwe kwimpelaveki ephelileyo kwisikolo awayefunda kuso iSt Johns College eMthatha."	not available
health	Impumelelo kwidabi lesifo sikagawulayo	"Amazwe akumazantsi eAfrika ayaliphumelela idabi lokulwa nesifo ugawulayo ngenxa yokunyuka kwamanani abo basebenzisa amachiza athomalalisa esi sifo iAnti-Retrovirals (ARV).  
Ukuhla kwamanani abantu abadala abosulelwe sesi sifo kwihlabathi kukwangunobangela wale mpumelelo.  
Ingxelo yehlabathi ngesifo ugawulayo kulo nyaka ka 2016 nekhutshwe ngumbutho ojongene nempilo kwihlabathi, iUnited Nations Aids ibonisa ukuba linyukile inani labantu abafumana amachiza okuthomalalisa esi sifo.  
Ngabantu abakwishumi elinesixhenxe lezigidi ehlabathini abafumene amachiza e ARVs ekupheleni konyaka ka 2015, lo gama bezizigidi ezibini abaqalise ukusebenzisa la machiza kwisithuba seenyanga ezilishumi elinesibini. 
Le ngxelo ivela kanye phambi kokuba kubanjwe indibano yeqoqo elilawulayo kumbutho wezizwe ezimanyeneyo ezakubanjelwa eNew York kule nyanga.  
Ukusetyenziswa kwamachiza athomalalisa isifo ugawulayo kuncede ngokumandla ukuthoba izinga lokukhula kwesi sifo, ukusukela ngonyaka ka 2010.  
Iqondo lokubhubha kwabantu ngenxa yesi sifo liqale ukuhla ukusukela ngonyaka ka2010 ukuza kuthi ga ngonyaka ka 2015.  
Othethe egameni lombutho wezizwe ezimanyeneyo uMichel Sidibe ubongoza abantu behlabathi ukuba baxhase le nkqubo.  
“Ndibongoza amazwe onke ehlabathi ukuba basebenzise eli thuba ukulwa nokuphelisa isifo ugawulayo ukuze sikwazi ukuphelisa isifo ugawulayo ngonyaka ka 2030,”uchaze watsho uSedibe. 
Ngamashumi amane anesithandathu ekhulwini eepesenti athe ancedakala ngokusebenzisa la machiza kwihlabathi ngonyaka ka 2015.  
Awona mazwe athe axhamla ngamandla akwezona ndawo bezichatshazelwe kakhulu. Amazwe akwiMpuma nakuMazantsi eAfrika anyuse amanani abantu abaxhamlayo ngamashumi amabini anesine eepesenti ekhulwini ngonyaka ka 2010 lo gama ngonyaka ka2015 banyuse amanani ngamashumi amahlanu anesine eepesenti ekhulwini.  
EMzantsi Afrika ngabantu abakwizigidi ezithathu abaxhamla kumachiza esifo ugawulayo.  
Ngamashumi amabini anesihlanu eesenti ekhulwini abantu abatsha abangamantombazana kunye namakhosikazi asakhulayo abathe bachaphazeleka kumazwe akumazantsi eAfrika."	not available
politics	UMbananga usondeza indlebe karhulumente eluntwini	"Isithethi kurhulumente waseMpuma Koloni uSonwabo Mbananga, uthi into ephezulu kulo msebenzi wakhe mtsha kukuqinisa unxulumano phakathi kukarhulumente kwakunye nabantu beli phondo. 
UMbananga uqeshwe kulo msebenzi ngomhla wokuqala kwinyanga yoMdumba. Ungena kulo msebenzi ethwele amava okusebenza kwicandelo lezonxibelelwano nanjengoko ebekhe wasebenza kwisebe leenkonzo zoluleko kwanelo lezokhuselo. 
Ethetha nephephandaba I’solezwe, uMbananga uthi ukufikelela kukarhulumente ebantwini yeyona nto ibalulekileyo kumsebenzi wakhe. 
“Andizi namilingo, kodwa into esizakugxila kuyo kukuba iNkulumbuso ifikeleleke, urhulumente afikeleleke, ukuphendulwa kwezikhalo zabahlali khona ukuze ucace umsebenzi karhulumente,” kutsho uMbananga. 
“Indlebe karhulumente kufuneka isondele eluntwini, ukuze singathathi ixesha elide ukuphendula eluntwini,” utsho uMbananga. 
Uthi bazakuwasebenzisa amaqonga onxibelelwano, ngeenjongo zokufikelela kubantu abaninzi ephondweni. 
 “Siphila kumaxesha obuchwepheshe. Sizakugxila phaya kooTwitter, Facebook no-Instagram. Sisafakana imilomo noogxa bam malunga nokuba la maqonga sizakuqala nini ukuwasebenzisa,” utshilo uMbananga."	not available
politics	Abahlali mabazibandakanye neenkqubo zikamasipala	"Abahlali bedolophu iCala kwakunye neKhowa phantsi koMasiphala iSakhisizwe bebebuthelene ePalace Guest House eCala ngelishukuxa imicelimngeni abajongene nayo phantsi kwalo masipala.  
Le ndibano ibikrwecwe ngumbutho wezifundiswa zaseCala iCALUSA enamalungu aquka igqwetha elaziwayo uDumisa Ntsebeza nomntakwabo uLungile Ntsebeza oyiNjingalwazi kwiYunivesithi yaseKapa. Injongo kukufumana isisombululo kwingxubakaxaka yentsebenziswano engekho ntle phakathi kukamasipala, abahlali kwakunye nemibutho yasekuhlaleni.  
UNjingalwazi Ntsebeza uthethe wathi, bathathe esi sigqibo beyiCALUSA emva kokuba iindibano nomasipala iSakhisizwe zingazanga naziphumo zintle, etyhola lo masipala ngobuxoki, ukwala ukunikeza ngengxelo efunwa yimibutho yasekuhlaleni. Nabahlali bagalele olwabo uluvo oluquka iingxaki zabo zasekuhlaleni. UZalisile Ncisani ongomnye wabahlali ubalule umcelimngeni wokungcwaba abasebenzi basezifama ababhubhela kwiindawo abasebenza kuzo, nekuye kubekho ingxaki yokubangcwabela apho.  
Ucaphule ishwangusha lomsebenzi awangcwatyelwa kwenye ifama ngethuba kusasonjululwa umba weyona ndawo ilikhaya lakhe nalapho afanele ukungcwatyelwa khona.  
Lo msebenzi ukwakhalaze ngelithi wenza umsebenzi wabantu abathathu ngelixa ehlawulwa iR400 ngenyanga.  
Omnye wabahlali uLoliwe Bolani okumbutho wasekuhlaleni iBorder Rural Committee, uthi ayifumani kuqwalaselwa ingxubakaxaka yabasebenzi basezifama nabazifumana ngamanye amaxesha beswele indawo yokuhlala ngenxa yokuthengiswa kweefama, kungekho zicwangciso ngengomso labo.  
Abahlali bakhalaze ngelithi ababandakanywa kwiinkqubo zophuhliso nohlahlo lwabiwomali lukaMasipala. USomlomo woMasipala iChris Hani, uMxolisi Koyo, obemenywe yiCALUSA kule ndibano, uthe iingxaki ezijongene noMasipala iSakhisizwe ziingxaki zasekuhlaleni ezigubungele ilizwe liphela.  
OkaKoyo uthi oorhulumente boomasipala bafikeleleka lula kwaye baninzi abantu abangooceba bengenabunkokheli koko besebenzise undlelalula wokungena.  
“Abanye bathatha iindlela ezimfutshane, baxolele ukuhamba phezu kwegazi labanye ukuze bafikelele kule ndawo bafuna ukufikelela kuyo,” utshilo Koyo. 
 Ukhuthaze abahlali ukuba bazibandakanye neenkqubo zikamasipala, bafunde iingxelo zomsebenzi kamasipala ezikhutshwa rhoqo ngekota, neyokuphela konyaka.  
Unobhala weCASAC engomnye wemibutho yabucala uLawson Naidoo, uthi le ndibano ibibaluke kakhulu, kwaye ibafundise nto kwiingxaki zoomasipala. OkaNaidoo ebenikeza intetho ngokutshiwo ngumgaqosiseko ngokusebenza koomasipala.  
“Esikufunde apha siza kukusebenzisa nakwabanye oomasipala kuba iingxaki zoomasipala ziyafana,” utshilo uNaidoo.  
Nabafundi bezifundo zomthetho abaphuma eFort Hare naseWSU nabo bancomile besithi le ndibano iza kubanceda kwiinkqubo zabo zokufundisa abantu basekuhlaleni ngamalungelo abo.  
UNjingalwazi Ntsebeza uthi le ndibano iveze eminye imicelimngeni kwaye iCALUSA iza kuthatha izigqibo ngekumele ikwenze ukuya phambili."	not available
sports	Akumkhathazi nakancinci ukuthotyiselwa uMbuyiselo Sambu	"Ukusukela mhla iChippa United yafudukela kwiphondo laseMpuma Koloni isuka eNtshona Koloni, uMbuyiselo Sambu ngomnye wamadoda ambalwa angazange agxothwe ngumnikazi weqela uMnu. uSiviwe “Chippa” Mpengesi.  
Nangona uSambu echithe ixesha elininzi esekela abaqeqeshi abafike baphinda bahamba kwiChippa – kodwa uye wasiwa kwiqela elidlala kwiMultiChoice Diski Challenge – apho angumqeqeshi oyintloko khona ngoku.  
Kule sizini yodwa, uSambu unikwe uxanduva lokubambela kwiChippa endala emva kokususwa kukaDuran Francis owayebambele nasemva kokuhamba kukaNorman Mapeza.  
Emva kokuba iChippa United ibambene neKaizer Chiefs emdlalweni weDiski Challenge obusezingeni eliphezulu eSisa Dukashe Stadium kutshanje, uSambu uxelele eli phephandaba okokuba ukunikwa kwakhe uxanduva lokuqeqesha amakhwenkwe aselula yinto engamkhathaziyo emoyeni nakancinci ngoba oko kuza kumkhulisa njengokuba esazama ukuqokelela ulwazi olwaneleyo kwezokuqeqesha. 
“Hayi, ayindityhafisi into yokuziswa kwam kwiqela elidala kwiDiski Challenge ngoba yeyona nto endikhulisayo,” utshilo uSambu ngelizwi lakhe liphantsi.  
“Kule ndawo ndikuyo, ndifumana ithuba lokusombulula amagingxigingxi esidibana nawo siliqela.  
Ukuba yinxalenye yeChippa edlala kwiPSL kuyandinceda njengomntu osazama ukuziphuhlisa kwicala lezoqeqesho emgangathweni ophezulu.  
Le nto yenzekayo, mna ndiyibona njengethuba lokuzibonakalisa kubafana aba basebancinane.  
Ayindikhathazi nakancinci,” utshilo uSambu.  
Njengomnye wabantu ekudala ekwiChippa, ukuyiqeqesha yinto angayichasanga uSambu xa enokunikwa ithuba – kodwa ngoku uzimisele ukulola isakhono sakhe sokuqeqesha ebholeni ekhatywayo ngokuthi ayokufunda ukuze abenolwazi oluza kumxhobisa ngokupheleleyo njengomqeqeshi. 
“Ukuba ndiyakwazi ukufunxa ulwazi olupheleleyo ngebhola ekhatywayo ndifumane nezatifikethi zam zoqeqesho; ndicinga ukuba ithuba lokuyiqeqesha iChippa ndingalifumana.  
Nam kodwa kufuneka ndisebenze ngokuzimisela. Kutshanje ndifumene isatifiketi soqeqesho (C Licence).  
Ngoku ndisebenzela ukugqiba esilandelayo (B Licence). 
 Ezi zinto, zizinto endinethemba lokuba abaphathi baza kubona ukuba nam ndizimisele ukuba ngumqeqeshi kwinqanaba eliphezulu,” uvale ngaloo mazwi uSambu obuye encumile ePolokwane emva kokuba amakhwenkwe wakhe ebethe iBaroka FC emdlalweni weDiski Challenge."	not available
health	Ukutya okunceda ukunqanda isifo sentliziyo	"Noxa nje iingcebiso zifumaneka kugqirha wakho, ukusebenzisa oku kutya kungezantsi kunganceda ukunciphisa amathuba okufumana isifo sentliziyo. 
1. IBhrokholi (Broccoli ) 
2. Whole grain (efumaneka kwisonka nakwisiriyeli) 
3. Nuts (amandongomane) 
4. Ukutya okunesakhamzimba i-Omega 3 (umzekelo: intlanzi) 
5. Iti eluhlaza (Green Tea) 
6. Itshokoleyithi (Dark Chocolate) 
7. Iwayini ebomvu (red wine)"	not available
business	Awaneliseki amafama luncedo lukarhulumente	"Isele lezoLimo noPhuhliso lwamaPhandle eMpuma Koloni lijikeleza koomasipala abathwaxwe ngamandla yimbalela, kodwa ayakhala amafama. 
UMphathiswa weli Sebe uNomakhosazana Meth ekunye negqiza lamagosa esebe bahambele oomasipala abaquka iRaymond Mhlaba, Chris Hani neSarah Baartman benikisa ngoncedo kwawona mafama athwaxwe ngamandla yimbalela. 
“Olu ncedo lusuka kwimali ezizigidi ezingamashumi asixhenxe anesine, ezijoliswe ukuncedisa amafama kweli xesha lembalela, siwanika ukutya kwemfuyo sikwajonge nokuvula amadama ukulwa ingxaki yamanzi,” ucacise watsho uMeth. Eli sebe lithi ligxile koomasipala abathile okwangoku ngenxa yeengxelo zokuba kukho abo bathwaxeke ngokumandla. “ 
Umasipala wesithili saseAmathole kwingingqi zomasipala waseRaymond Mhlaba ngowona uthwaxwa ngamandla yimbalela, kungoko sikubone kufanelekile ukuba siqale apha ukunika uncedo, idolophu ezifana neXesi,  
Adelaide naseDikeni zisengxakini yembalela,” utsho uMeth. Le ngxelo ithi yimali eqikelelwa kumashumi amabini anesixhenxe yezigidi zeerandi echithwe eAmathole kuphela. 
UNkosi uLanga Mavuso omele iNdlu yeeNkosi kweli gqiza ungqinelana namafama ngelithi alanelanga uncedo abalinikwa ngurhulumente.  
“Ngucuntsu lo xa ukhangela umyinge wembalela ehlasele umasipala waseRaymond Mhlaba, zifile iinkomo zabantu yimbalela, thina sicebisa ukuba urhulumente asincedise ngamanzi asuka kwimilambo esingqongileyo ukuze silwe nale mbalela kwixesha elizayo,” utsho uNkosi Mavuso.  
Uthi kukho imilambo engqonge iDike neXesi equka iTyhume, Xesi neKartriver enokusetyenziswa ukutyala xa inokulawulwa kakuhle. “Amanzi wale milambo abaleka aye kutshona elwandle, xa sinokuncediswa la manzi angeniswe kwezi lali zikufuphi, amafama angazityalela ilusini nombona ukondla imfuyo yawo,” utsho uMavuso. Umfama uMazwi Rara uthi ulahlekelwe ziinkomo ezintlanu ukusukela kunyaka ophelileyo. “Kwiinkomo ezingamashumi amathathu anesibhozo, ndilahlekelwe ziinkomo ezintlanu, yilahleko enkulu leyo kumfama osakhasayo njengam, sicela amanzi okuzityalela,” utsho uRara. 
Ukanti uMphathiswa uMeth akakuphiki ukuba olu ncedo lusafuneka ngamandla ukunceda amafama.  
“Kwiveki ephelileyo, uMphathiswa wesebe lokuHlaliswa koLuntu, aManzi nokuGutyulwa kweLindle uLindiwe Sisulu, ekunye nenkulumbuso apha ephondweni, bebeqwalasela indlela yokunatyiswa kolu ncedo,” utsho uMeth.  
Zitoni ezingamashumi amathathu anesixhenxe zelusini ezinikwe amafama aseXesi ngenjongo zokondla imfuyo kwiziko eliseFort Cox.  
Usihlalo wookopolotyeni wamafama oquka iXesi, Dike nezinye iindawo zaseRaymond Mhlaba, uMhlobo Mbane uthi bayabulela, kodwa aboneliseki.  
“Lona uncedo olu lulungile, kodwa luza kusishiya esithubeni, besilindele lukhulu kunoku. Besicinga ukuba baza kuthatha amacebo ethu malunga nembalela,” uthethe oko uMbane. Kumasipala wesithili saseSarah  
Baartman idolophu yaseGraaf Reinet neNei-Bethesda zizo ezisele zifumene iingxowa zombona, ilitye elikhothwa zinkomo kunye nelusini. Ngamadama akumashumi amabini ananye ekulindeleke ukuba enziwe eOR Tambo logama elishumi ekulindeleke ukuba enziwe eChris Hani."	not available
politics	Isimemo kuqhankqalazo	"Xa kukhala umnxeba phaya ngentsimbi yeshumi elinanye ebusuku, uphendule, ufumanise ukuba umntu lo uthetha naye ukumema kuqhankqalazo lwakusasa uye uthini? Ingakumbi xa ungunondaba?  
Uyavuma. Uzakutsho ufumane imifanekiso yabantu besilwela iimfanelo okanye amalungelo abo. Apho iye ixake khona kuxa lo mntu ukumemayo esithi kuwe “asizokuqala de nifike, sakunilinda!” Iyaxaka ngoba uye uzibuze ukuba ingaba na olu qhankqalazo lwenzelwa bani? Oyena mntu kuthethwa naye ngubani?  
Kulapho amajelo osasazo naweendaba kufuneka akhe azibhencabhence khona. AbakwaSABC sele beyibonile le nto, bagqiba kwelokuba bona abazokusasaza imifanekiso yabantu abaqhankqalazayo, ingakumbi leyo ikhatshwa ludushe. Kutheni?  
Iyakusakha into yokuba siqaphele indima edlalwa yikhamera okanye bubukho bukanondaba kuqhankqalazo. Kwakupha koka-2008 xeshikweni kuqhushuluka ubundlobongela neziganeko zokubukulwa kwabemi bamanye amazwe apho sabona kakuhle indima yobukho beentatheli kwiziganeko ezinje.  
Kusekho nombuzo wokuba la ndoda yatshiswa phambi kweekhamera ngabahlali ngeyayitshisiwe na ukuba yayingekho ikhamera? Ukuba siyakhumbula indoda leyo yabethwa yashiywa apho kodwa kusakuthi gqi iintatheli igquba labantu labuyela kuye lamtshisa phambi kwezwe lonke. Zikhona neencwadi zezifundo zeMedia ezizama ukucacisa ifuthe leentatheli kumsindo wabahlali.  
Kufumaniseka ukuba abahlali bayabaxa xa besazi ukuba izenzo zabo zizakuvela kumabonakude okanye emaphepheni. Kufuneka siyicingisise indima yeMedia kuqhankqalazo. Nathi sisiya sizibonela ngokwethu ukuba xa singayanga kuqhankqalazo kuye kungamoshwa kakhulu, sisakubakho neekhamera zethu kuye kutshiswe le na le kungenelele namapolisa. IMedia kukuba liliso lesizwe kodwa masingoyiki ukuzibuza le mibuzo."	not available
politics	Iziko lembali kaSobukhwe	"Sele kumbovu ukuba livulwe ngokusesikweni iziko elingembali kaNjingalwazi Mangaliso Robert Sobukhwe kwidolophu awazalelwa kuyo eRhafu. 
 
Ingxelo yekhaya ithi eli ziko lizakube liqulethe imbali ngokuzalwa, ukukhula, ukufunda, upolitiko nokufundisa kwanokubhubha kukaSobukhwe.  
 
UNjingalwazi Mangaliso Robert Sobukhwe wasungula uluvo lwezopolitiko olwakhokelela ekusungulweni kombutho wePAC awathi wawukhokela njengomongameli wokuqala. 
 
Unyana wakhe uDinilesizwe Sobukhwe uthi bayavuya ngumsebenzi owenziwe ngurhulumente ngesi sakhiwo. “Umhlaba lo sakhiwe kuwo esi sakhiwo sawuphiwa lisebe lemisebenzi yoluntu, kubekho imali esayifumana kwiLotto, nesebe lemidlalo, inkcubeko amasiko nezithethe ethe yancedisa kakhulu nayo kulo msebenzi,” ucacise watsho uSobukhwe. 
 
Idolophu yaseRhafu yazifumanela indumasi ngenxa yegama likaMangaliso Sobukhwe owayekhuthaza ukuzingca komntu omnyama, logama waba yinkokheli yokuqala ukuthetha phandle ngokubuyiswa komhlaba wabantu abamnyama. “Okona kusivuyisa kakhulu kukuba iza kugcinwa ngokucacileyo imbali engobomi bakhe, ukuze ifunyanwe zizizukulwana ezininzi ezizayo, incede ukugalela kwingxowa yolwazi,” utsho uSobukhwe. 
  
UNjingalwazi Mangaliso Robert Sobukhwe waba yenye yamadoda okuqala amnyama awathi abangabahlohli kwinzululwazi nezibalo kwiyunivesithi yaseWits. 
 
“Iyahlekisa into yokuba wonke ubani kwezopolitiko ngoku uthetha izimvo zikatata, ooMalema, Ramaphosa nabanye bahamba kanye kumkhondo wezimvo zakhe, ngenxa yoko siyamkhahlela uJambase,” utsho uDinilesizwe.  
 
USobukhwe uzele abantwana abane abaquka umafungwashe wakhe uMilisa, Dinilesizwe namawele uDalindyebo noDedanizizwe.  
 
Esi sakhiwo siza kumumatha imbali ngobomi bukaSobukhwe, sakhiwe kumbindi welokishi azalelwe wakhulela kuyo uSobukhwe iMasizakhe eRhafu. 
 
UDedanizizwe ugalele encoma kumsebenzi owenziwa ngurhulumente weli ukuphucula ubomi bempilo yekhaya lakhe. “Utata uMandela ngela xesha wayengumongameli wasithengela izindlu ezintathu ezisemgangathweni apha edolophini yaseRhafu, ngenxa yoko ndiyabahlonipha mna aba bantu baphetheyo.” 
  
Zimbalwa izinto eziseleyo ukuqukumbela esi sakhiwo sale ndlu yembali kaSobukhwe. “Indlu le yonke igqityiwe, iiofisi, izindlu zangasese, iholo, indawo yokubamba intlanganiso esidlangalaleni namagumbi aza kugcina ulwazi ngemifanekiso, imiqulu nolwazi oluqulathwe bubuxhakaxhaka bala maxesha,” utshilo uDinilesizwe. 
 
Uthi kulindeleke ukuba kutyalwe imithi yohlobo olulodwa kumhla esimi kuwo esi sakhiwo. “Emva kokutyalwa kwemithi andiqondi ukuba ikhona enye into eseleyo, kumele ukuba sivulwe isakhiwo esi phaya emva kobusika balo nyaka,” utshilo.  
 
Idolophu yaseRhafu izinze kumasipala iDr Bayers Naude kwiKaroo kumda weNtshona Koloni neMpuma Koloni."	not available
politics	Zindandela izantsi iflegi kwizakhiwo zikarhulumente	"Umongameli weli uJacob Zuma uqinisekise ukuba uzakungcwatywa ngokwaseburhulumente uMfundisi Makhenkesi Arnold Stofile.U Stofile ubhubhe ngo Mvulo waleveki emva kwengulo engephi esabambe isikhundla sokuzakuzela eli eJamani. Othethe egameni le ofisi kamongameli Bongani Ngqulunga uthi uZuma uyalele ukuba zindandele ezantsi iflegi kwizakhiwo zikarhulumente isithuba seveki. Ezi flegi zizakundandela ezantsi kude kungcwatywe uStofile ngo Lwesine weveki ezayo umhla wamashumi amabini anesihlanu kulenyanga. 
Ingxelo ithi kumiselwe ikomiti yabaphathiswa abaphuma kumasebe ahlukileyo ukuze baqalise ukwenza amalungiselelo omngcwabo ka Stofile.Urhulumente wephondo leMpuma Koloni kulindeleke ukuba adlale indima ephambili kwinkqubo yokulungiselela lomngcwabo. Lo ka Stofile ubhubhele eDikeni ngo Mvulo waleveki emva kwengulo engephi.Ubhubhe eminyaka ingamashumi asixhenxe anesibini."	not available
politics	Umanyano luxanduva lamalungu ePAC – Mbinda	"UMANYANO luxanduva olungenamkhethe nelihamba nobulungu bombutho kwiPAC. Oku kuthethwe ngumongameli walo mbutho uLuthando Mbinda.  
OkaMbinda ukuthethe oku ngethuba kusithiwa ndlelantle kwelinye lamagorhakazi omzabalazo uNomvo Booi.  Eli qhawekazi lakwaBooi lilandulele ngomhla we28 kuEpreli emva kokuhlaselwa sisigulo, istroke nesaqala ukumhlasela ngo2009.  
Wazibandakanya nePAC kwanephiko lomkhosi lalo mbutho iAPLA kwasebutsheni bakhe, de wabhaca kweli wachitha iminyaka kumazwe afana nelaseLesotho, eZimbambwe naseTanzania. UMbinda uthe, “Xa ulilungu lePAC ukumanyano lwePAC, umsebenzi wakho kukumanya iPAC neminye imibutho yasekuhlaleni, kuquka neyenkolo.”  
Ukwathe iingcango zivulekile kwabo bathi bawushiya lo mbutho, kodwa abakwazi ukuthetha ngomanyano lwePAC babe besazibiza ngemibutho abathi bakreqela kuyo efana nePAM kwakunye neAPC.  
“Xa ubunguMwisile waze wemka wayocawa eTshetshi awukwazi ukuthetha ngomanyano lamaWisile ongaseyonxalenye yawo, kunjalo ke nalapha embuthweni,” ucacise ngelo uMbinda.  
Ukwathe, “Asigxothi mntu kwiPAC kodwa umbutho unomgaqo, xa uphuma ecaleni kuwo siyakususa ke nathi kodwa xa ufuna ukubuya uhambe ngomgaqo akukho mntu unengxaki nawe.” 
 UBooi uchazwe njengegorhakazi elancama konke lazinikela emzabalazweni wenkululeko yeli. 
 Isithethi samanina ePAC uJoyce Sifuba-vangqa uthe, “Wancama ubomi, usapho, nenzala wayolwela isizwe saseAzania. Ufike eTanzania eyinkosikazi waba sisikhukukazi kumaxhego namaxhegwazana kaPoqo, waseso sikhukukazi nakubantwana bakaPoqo.” Igqala lePAC uJohnson Mlambo nowayekunye naye elubhacweni uthe ukufika kwakhe eZimbabwe uBooi wafika wazibandakanya nedabi lenkululeko yelazwe phantsi kweZANU-PF.  
“Ujikeleze iinduli neelali ehamba ngehashe esenza umsebenzi kaPoqo. Kuye ubunkokeli yayikukufundisa uluntu ngedabi lokulwela inkululeko yeli,” uchaze watsho okaMlambo.  
Umfundisi wamaWisile uZ. Makula obeshumayela kule nkonzo umchaze njengevukelambuso, idelakufa kwanomzakuzi owayelumkisa uluntu ukuba lingavumi ukunyanzelwa, lisetyenziswe ngokunga-fanelekanga lelinye iqela lezopolitiko.  
Ukwanco-nywe ngegalelo lakhe entlaweni yoluntu nelikhuphe izifundiswa ezizinjineli, amagqwetha, oosoma-shishini, oonesi kwanootitshala."	not available
sports	Uhamba i1000 km esiya eNgqamakhwe	"UTHABATHE isigqibo sokuhamba ngeenyawo iwaka leekhilomitha (1000km) ukusuka eGoli ukuya eNgqamakhwe ngeenjongo zokuqaqambisa ukuba basekho ootata abafuna ukuba kufuphi nabantwana babo nokuba sele kungekho mvisiswano kubudlelwane phakathi kotata nomama. 
Lowo nguOrrock Robertson onduluke eGoli ngomhla wamashumi amabini anesihlanu kuTshazimpuzi, usuku (Parental Alienation Awareness Day) lokunika ingqwalasela kwabo bafaka umoya ombi ebantwaneni bebanyanzela ukuba mabathande owuphi umzali okanye awaphi amalungu osapho. 
URobertson, wombutho iChildren Need Both Parents, utshate nomfazi ongumXhosa ongcambu zakhe ziseNgqamakhwe. Sithetha nje uquqa ebuyela enkundleni efuna kuphunyezwe umthetho wokwenza ibe lulwaphulomthetho ukufaka umoya ombi emntwaneni. 
Oku kuza emva kokungavisisani nomfazi wakhe, ze umfazi wangqinga umntwana ukuba angadibani noRobertson. 
Ngolu hambo lwakhe, uRobertson uthi ukwafuna ukunyusa ingxowamali yeChildren Need Both Parents, ukuze liqhubele phambili idabi lokulwela ootata abavinjwa abantwana babo ngoomama babantwana, ibe indoda ingaxabenanga namntwana futhi kungekho zimpawu zokuxhaphaza umntwana kuyo. 
Ukumtsalela kwethu umnxeba ebedlula eVirginia, idolophana yaseFreyistata. Apha endleleni uziphethele ukutya kwanezinto zokulala. Maxa wambi ulala emadotyeni maxa wambi kwimizi yeendwendwe. 
“Imbangi yolu hambo lwam luya eNgqamakhwe kukuba umfazi wam ongumXhosa unabazali abasuka eNgqamakhwe. Ndifuna ukucacisela abazali bakhe ukuba akukho nto imbi ndiyenzileyo, kukho ukungavisisani nomfazi kodwa ayithethi lo nto ukuba kufuneka ndibe kude nomntwana wam,” utshilo uRobertson okwanolwazi oluphangaleleyo ngolwimi lwesiXhosa. 
Uthi ukuqala kwakhe bekunzima ehamba nje kuphela amashumi amabini eekhilomitha (20km) ngosuku, kodwa ngoku uthi iinyawo ziswabulukile – uhamba into engaphaya kwamashumi amathathu anesihlanu eekhilomitha (35km) ngosuku. 
“Ndikwafuna nokonyusa ingxowamali yeChildren Need Both Parents.” 
URobertson ufake amaxwebhu kwinkundla yoMgaqo Siseko, efuna ukuba kuthathwe njengolwaphulomthetho ukufaka umoya ombi emntwaneni, uthi uqaphele ukuba kukho amakhosikazi aliqela ankonya abantwana – babe ootata babantwana bengenzanga nto emntwaneni. 
“Andinaso isisombululo malunga neengxaki ezijongene neentsapho kodwa ndicinga ukuba xa sibambene siziintsapho singazilwa ezinye zeengxaki esijongene nazo. Ndizibuza umhla nezolo ukuba urhulumente waseMzantsi Afrika kutheni engade ayenze into eza kujongana nabantwana ncakasana. 
“Le yokuba abantwana bajongane namapolisa kwakunye noonontlalo kwaneenkundla ayincedi tu,” kutsho uRobertson. 
“Kutheni le nto sinamakhosikazi aliqela eMzantsi Afrika agcine abantwana engafuni badibane nootata babo, babe bengekho semngciphekweni okanye bengazange baxhatshazwe ngootata babo? Kutheni?” kubuza uRobertson. 
“Kuba le nto ibangela ukuba sikhulise abantwana bekwingxingongo yoxhatshazo ze nabo baxhaphaze abanye xa sele bekhulile.” 
Uthi kuhambo lwakhe uza kukhe aphumle kowabo eBarkly East, kwaye uqikelela ukuba uza kufika phakathi komhla weshumi elinesithandathu namashumi amabini kweyeSilimela."	not available
sports	UKolbe noWayde bazakumela usapho eRio	"Intshatsheli ye400m uWayde van Niekerk nomzala wakhe uCheslin Kolbe odlala kwiBlitzbokke, bobabini bazakube bekhangela iimbasa kwimidlalo ye-Olimpiki ezakudlalelwa eRion kwinyanga ezayo. Ngelixa besenza amabanga aphantsi babedlala kwiqela elinye lombhoxo, kodwa ukusukela oko balandele amakhono ohlukeneyo. 
UVan Niekerk uzibalule kakhulu njengembaleki eMzantsi Afrika, ngelixa uKolbe yena engomnye wabadlali abankqenkqeza phambili abadlala ngasemva. Ingakumbi kumbhoxo wabadlali abalishumi elinesihlanu, nakwiiSevens utshatshele. UKolbe uthe usapho luyavuya ziindaba zokuba esi sibini sizakuya kwi-Olimpiki ngexesha elinye. ISevens izakube idlala okokuqala kwimidlalo ye-Olimpiki. “Besithethile ngethuba elingaka kwinyanga elidlulileyo, sincokola ngendlela esizakwenza ngayo imbali kusapho lwethu,” utshilo uKolbe. 
“Kungona ingenayo ngoku kum engqondweni yonke le nto. Liwonga kakhulu kuthi sobabini, kwaye ithetha lukhulu kusapho lwethu, kuba sizakumela ilizwe lethu.”Bobabini aba badlali banethuba lokuphumelela iimbasa kule midlalo. UVan Niekerk yena into yakhe icacile kuba ugqugqise kakhulu njengembaleki kwalapha ekhaya. 
IBlitzokke iqale ukuphakamisa unyawo kakhulu ekupheleni kwezini edlulileyo, yagqiba kwindawo yesibini kuluhlu lamaqela ehlabathi adlala kwiSevens.“UWayde ngoyena wayenesantya yonke le minyaka. Xa sidlala besisebenzela ukuyinika yena ibhola, yena into ebeyenza kukubaleka kuphela,” utshilo uKolbe. UKolbe naye uqale ngokudlala kwi-Athletiki phambi kokuba adlale umbhoxo lonke eli xesha."	not available
entertainment	I’solezwe Gig Guideno-Agent Lungaz	"Lwesihlanu, Eyesilimela 10  
*  Wise Guys (Vincent) 
Djs: Chris  Pandora  Pablo Da don  Charlie Deepstar  Furaz. 
nOrient Theater, EL >>>99% Zulu Comedy 
Amaqhula: Donovan Goliath  Smokey Nyembe  Jason Goliath  Simphiwe Shembe  Tsoro  Tsepiso Nzayo  Siyanda Maphumlo  Zikhona Msuthu. 
*  Ex Africa Music & Wine Lounge 
Djs: Bouga & Tzone 
*  Black Spade Entertainment Lounge 
Djs: Anga Azz  StixxLiquidSoul. 
*   Kwa Jeff Place N,U 3 (Mdantsane) 
Djs: Khanyisa  Onke  Dumsa  Sbee  Lentor.. 
Mgqibelo, Eyesilimela 11 
*  Kwa Jeff Place N,U 3 (Mdantsane) 
Djs: Lentor  Onke  Sbham  Lentor  Dumza  Khanyisa. 
*   Pulse Night Club 
Djs: Read-D (Cape Town) Easy-E  Spin. 
*   Mthombo’Palace Restro lounge. Ukhozi Fm Transmitter launch 
Djs: Sgqemeza  Mngadi  Ksg  Cyentoire  Tek  Young Reezy.. 
*  Vux wine & Dine (Zwelitsha) 
Djs: Sbuda  Zenzo… 
*  So What Lounge (Umtata) 
Djs: Angisto  Pk  Mylo  Tonic  Phoenix.. 
Lwesithathu, Eyesilimela 15 
*  Buccaneers Pub & Grill >>> Youth Day Celebration 
Djs: Naak Musiq (Afro-Tainment)Angisto  Nhunhuza  Welo  Chubby  Mandee.."	not available
entertainment	Iminyaka elishumi elinesihlanu yeeSATMA!	"UKUQALA kwakhe iSouth African Traditional Music Achievements Awards (SATMAs) kwiminyaka eli-15 eyadlulayo, uGqr Dumisani Goba, wayekhangela isixhobo sokumanyanisa isizwe soMzantsi Afrika ngaphandle kokujonga ibala. 
UGoba ukuthethe oku eMpumalanga ngethuba kubanjwe umsitho wokuqaphela ishumi elinesihlanu leminyaka kususela oko kwasungulwa amawonga weeSATMA. 
UGoba uthi ulwimi lokuzalwa laba sesona sixhobo sifanelekileyo sokudibanisa ilizwe. 
“Kulapho ndacinga ukuba ulwimi lwenkobe sesona sixhobo silungele ukwenza oko, ngokuba ntlanga nganye inolwimi lwayo lwenkobe,” kutsho uGoba. 
“Umntu wokuqala ukwabelana naye ngeli phupha yaba nguKhathide Ngobe woKhozi ngo2004. 
Emva koko ndadibana nongasekhoyo uNjingalwazi Joseph Tshabalala, naye ndamxelela ngeli phupha ndinalo, wathi yena ingakukufezekiswa kwephupha kuye nangona nje engaqondi ukuba lingaphumelela kuba ebona ngathi umculo wesintu eMzantsi Afrika awuselwe so.” 
“Ndathi kuye, tata masizame kuba ezinye izinto azinikwa ngqwalasela kuba azibonakaliswa,” kubalisa uGoba ngokuqala kweeSATMA. 
Uthi emva koku badibana noBhodloza Welcome Ndzimande owathi naye uyawuxhasa lo mbono. 
UGoba uthi unyaka ka2006 yaba ngunyaka onzima kakhulu kubo kuba babengazi kwanto ngokubamba umsitho weembasa nokubiza oosaziwayo. 
“Iseshoni yethu yokuqala yeengxoxo sasiyibambele apha [eMpumalanga]. 
Indoda eyayikule seshoni yathi kuthi masingazibambi ezi mbasa kulo nyaka kuba kuza kubanzima. Sema kwelokuba umhla sele siwupapashile, ngoko asizokukwazi ukujika, kanti asazanga ukuba le ndoda ibinyanisile,” kubalisa uGoba ngokuzalwa kweeSATMA. 
Lwafika usuku lokubanjwa kwezi mbasa, umhla we30 kweyoMsintsi 2006 eICC eThekwini. 
UGoba uthi kwakungekho mali yokubhatalela iqonga, imali yokurholisa abantu nkqu neyokuqesha indawo yokulala. 
“ Ndikhumbula kakuhle ndilala eofisini iiveki ngeeveki. Sasisebenza kubethe intsimbi yeshumi ngokuhlwa. Sonke sasilala phaya. 
Ngosuku lweembasa ndiqinisekile ukuba abasebenzi baseICC babothukile, sasingenamali yokubhatala iihotele ngokuba ndathatha isenti yam yokugqibela endandiyigcinile ndabhatalela izinto ezithile,” kubalisa uGoba. 
Uqhuba athi ekugqibeleni phambi komhla omkhulu kwangenelela iSebe lezobuGcisa neNkcubeko, kwangenelela neSABC kwiintsuku ezintandathu phambi komhla womsitho. 
“Sasingenamali yokubhatalela iqonga, ndaya ebhankini ndiyokufuna igaranti, yavuma isithi ndingaqhubela phambili. 
UAdv Dali Mpofu, eseyiGCEO yeSABC wathi uza kuyikhupha imali yeproduction. 
“Zaba yimpumelelo iiSATMA kuba norhulumente zange asilahle de kube namhlanje,” kutsho uGoba, ekhumbula ecela amalizo kowayesaya kuba yiNkulubaphathiswa yaseKZN uDr Sbu Ndebele. 
UGoba uthi iiSATMA kukuphela kweembasa eziwonge amagqala omculo wesintu afana noDr Nothembi Mkhwebane kwakunye noDr Esther Mahlangu. “IiSATMA kukuphela kwamawonga athe awonga amatshantliziyo alwela inkululeko ngaphandle kokujonga ibala. 
Siwonge amatshantliziyo enkululeko apha eMzantsi Afrika, eAfrika nakwilizwe liphela,” kuvakalisa uGoba. 
Kule minyaka idlulileyo, iiSATMA zisindleke iindwalutho ezifana noPatrick Lumumba, usapho lukaMartin Luther King, usapho lukaNkwame Nkrumah nolukaMalcolm X. 
“ Ndiyayazi abantu baza kubuza ukuba kutheni siwonga amatshantliziyo enkululeko, impendulo yam ilula kubo, besingakwazi ukuhlala olu hlobo ngaphambili, kodwa loo matshantliziyo akwenza oku ukuba makwenzeke, sihlale olu hlobo sibhiyozele ubuthina, imvelaphi yethu, amasiko ethu nako konke,” kutsho uGoba, eqhwatyelwa izandla. 
Ukwabulele kwiSABC, esithi iiSATMA zisaziwa jikelele nje kungenxa yayo. 
Uqhube ngokuncoma inkxaso ayifumene kwiindawo ezifana neNational Heritage Council, iNational Lottery Board, SABC 1, Absa, Cell C, Ngubane & Co (encedisa ekubaleni iziphumo zeevoti), iSizwe Ntsaluba Gobodo, urhulumente weMpuma Koloni, owoMntla Ntshona, iLimpopo, uOld Mutual, SAMRO, BCM, Amathole, iMartin Luther King Centre, iRainbow Push kaRev Jessie Jackson eChicago noMasipala weTheku. 
“Ndiyavuya kuba iphupha leSATMA lokuhlanganisa iintlanga zoMzantsi Afrika lifezekile. Ndingatsho ndithi yona indlela ekufanele siyihambile inde. Andiyi ndizive kakuhle xa ndibona umculo wamaNdiya neBoere Musik ungekho kumsitho weeSATMA. 
“ Sizimbasa zokuqala ukunika iimvumi amabhaso emali, sikwaziimbasa zokuqala ukuphisa ngeemoto ezilishumi,” kutsho uGoba, ofumene ihlombe lezandla nakwesi sihlandlo. 
Uvale ngelithi bayavuya betyale nakuqoqosho lweli lizwe ngento eku400 yezigidi zeerandi."	not available
entertainment	Abasasazi bakanomathotholo bavan’amandla !	"AMAGQIYAZANA amanz’andonga kunomathotholo, uThando Thabethe wesikhululo i-5FM, ekunye noLerato Kganyago weMetro FM, ngabo abazakube bevan’amandla kwisihlandlo esilandelayo seLip Sync Battle Africa kwiMTV. 
 Lindela imfazwe enikis’umdla nanjengoko la manenekazi mabini angoosaziwayo azokube ekrwempana ukulwela intshinga elandelayo yeLip Sync Battle Africa.  
ULerato waziwa ngenkqubo yeMetro FM rhoqo phakathi evekini ngentsimbi yesibhozo kusasa ukuya kweyeshumi kusasa, kwaye kungoku nje undandisela phezulu iflegi yakhe njengomsasazi omtsha weLive Amp.  
UThando yena kweliny’icala usasaza kwi-5FM, ngelixa ekwadlala njengoNolwazi kwiGenerations: The Legacy. Ephawula ngazakwenza kule nkqubo, uLerato uthe: “Abantu mabalindele nantoni na, abantu bacinga bayandazi, kanti ngoku ndizakubothusa. Awukwazi ukundigqiba, leyo yeyona nto eyenze kwabamnandi ukwenza esi siqendu. Ababukeli bazakonwaba. Ndiqinisekile abantu abazi ukuba ndiyakwazi ukujay’va!”  
Esongeza ngelakhe icala uThando, “Kudala ingumnqweno kum ukuba yinxalenye yeLip Sync Battle, kwaye bekumnandi ukuthabatha inxaxheba kule nkqubo. Ndiyakuthanda ukukhuphisana kunjalonje andithandi koyiswa, andikwazi ukucula, kodwa ndiyacinga ndisebenzile kwesi sihlandlo!”  
I-Lip Sync Battle Africa ibhexeshwa ngunobuhle owaziwayo kwezolonwabo uPearl Thusi ebambisene ne “koko master” ekwayimvumi yaseNigeria, uD’Banj. 
 Isiqendu sokuqala (esisasazwe nge14 kuTshazimpuzi) sibone abo bazizidala uCassper Nyovest kunye noBoity Thulo bekweyabo imfazwe. Yenz’idinga noLerato kunye noThando kwiLip Sync Battle Africa kwiMTV (DStv channel 130) ngoLwesine we21 kuTshazimpuzi/ Epreli ngo20:50 ukuze uzibonele. Xa uphosiwe ungabukela iMTV Base (DStv channel 322) ngo11:30 ngoMgqibelo we-23, nakwi-e.tv ngoMgqibelo we30 ngo18:05 ."	not available
politics	‘Nali ikrele lokulwa ucalucalulo’	"UMONGAMELI weEFF uJulius Malema uthi ulala obentlombe kuba uyayazi ukuba abantsundu beli banalo “ikrele lokulwa” ucalucalulo. 
“Namhlanje abasebenzi beli, ingakumbi abantu abatsha abamnyama, aboyiki ukungena etshatshalazeni nabaqeshi babo abamhlophe abanocalucalulo,” utshilo uMalema kule veki, ngethuba iEFF ibibhiyozela iminyaka esibhozo yasekwayo. 
UMalema uthi abanye babantu bangabonakala beyicaphukela iEFF esidlangalaleni, “kodwa bayayazi ukuba likrele labo lokulwa ucalucalulo kwiindawo zabo zokusebenza”. 
“Abantu abatsha abamnyama, abasebenzayo, bagrogrisa abaphathi babo abamhlophe ngeEFF xa begagana nocalucalulo. Ngenxa yoku ndilala obehlayo, kuba ndibaxhobisile abantsundu ngekrele abangalisebenzisa xa begagana nocalucalulo. Ezi zezinye zeenzuzo esizifumeneyo njengombutho kule minyaka isibhozo idlulileyo,” kutsho uMalema. 
Ezinye zezehlo ezigqamise ngazo iEFF luqhankqalazo kwiivenkile zakwaClicks emva kwentengiso yale venkile eyayibonakalisa ukusengela phantsi iinwele zabantsundu. Olu qhankqalazo lwabangela ukuba abakwaClicks bahlale phantsi neEFF nalapho bazibophelela ngokuzibandakanya kwiinkqubo ezichasene nocalucalulo. 
UMalema uthi inyanga yeKhala ibaluleke kakhulu kwimbali yemibutho yamaKomanisi. “Inyanga yeKhala ibalulekile kuba umbutho waKomanisi waseChina wasekwa ngale nyanga yeKhala kwiminyaka elikhulu eyadlulayo.” 
“Xa sasidibene eSoweto kwiminyaka esibhozo edlulileyo sabuzana ukuba yintoni esingayenza kuba kwakukuninzi okugwenxa okwenzekayo kwipolitiki yeli. Enye yezinto yayikukubona ukuba inkululeko yepolitiki ayinantsingiselo kubantu beli,” kutsho uMalema. 
Ethetha malunga nezidubedube zaKwaZulu Natal naseRhawutini, ezibangele ukonakaliswa nokutyhuthulwa kweempahla zamashishini, uMalema uthi bekungekho lubhukuqo lwambuso kule nyewe. 
Le nkokheli ikwagxeke ukusetyenziswa kwamajoni kule nyewe isithi oku yinto eqhele ukwenziwa ngoorhulumente abaxakwe yimiba edla umzi."	not available
sports	“Ndingumntu otshintshileyo ngenxa yePirates” – Mbekeni	"I’solezwe lifumene inyhweba enkulu yokuncokola nomnye umlandeli ophambili we-Orlando Pirates kweli phondo leMpuma Koloni. Le ndedeba isibalisela indlela eyancedwa ngayo ziitshomi zayo ukuze ingene ebholeni ekhatywayo. 
Pedro Mapelo: Siyakwamkela kweli phephandaba labantu. Gqaba-gqaba, umhlekazi lo ngubani, ephumaphi, ibhola le udibene nayo njani, yona i-Orlando Pirates uqale nini ukuyilandela? 
Umlandeli: Ndiyabulela. Igama lam ndinguXola Mbekeni. Ndazalelwa kwindawo yaseMzwini, eMooiplaas, kodwa ke ngoku ndihlala eReston kwalapha eMonti. Ukulandela iPirates ndaqala ngo’1992. Lo mini kwakhukho umdlalo omkhulu weBP Top 8 owawuphakathi kwePirates neMamelodi Sundowns. Yadlala umdlalo omhle iBhakajuju, ukusukela ngoko zange ndohlukane nayo. Ndancedwa kakhulu ngaMajita endandithanda ukuxoxa nawo imiba yebhola afana noMzukisi, Norman noFrance. Ngabona bandikhulisayo ebholeni. Umntu owandifaka kweli sebe nguZola Bhejula. 
PM: Khawutsho, kutheni abalandeli kufuneka besemasebeni – yintoni ebalulekileyo? 
XM: Yoh! Mna ndandisenza izinto ezimbi – kodwa ndathi ndakusondela kwi-Orlando Pirates East London Supporters Branch ndatshintsha kakhulu. Ndingumntu oguqukileyo ngoku. Kuninzi okufumanekayo ngaphakathi. Siyabelana ngezimvo, sifundisana nangokuhlonipha. Ndiyayithanda iPirates ngoba liqela elidlala ibhola entle. 
PM: Aqale kakuhle AmaBhakaniya kwisizini entsha ka’2016/17, uziva njani? 
XM: Ndivuya kakhulu. Kule isizini ndinalo ithemba noko ngenxa yabadlali esibathengileyo. Isiqalo esihle asindothusanga kwaphela kuba sifumene abadlali ababalulekileyo. Kulo unyaka iPirates igqiba amashumi asibhozo(80) eminyaka yasekweyo, kuyanyanzeleka ukuba kubekho into esiyifumanayo. Ukuphumelela indebe ye-Absa Premier Soccer League yeyona nto iyifaneleyo iPirates. 
PM: Ngubani oyena mdlali omthandayo kwiPirates? 
XM: Yoh! Unzima lo mbuzo kum ngoba ndibathanda bonke abadlali bePirates. Ndiyabathanda abadlali abafana noLuvuyo Memela – kodwa uMpho Makola ngoyena uphuma phambili kum.  
UMakola ngumdlali odlala kakuhle kakhulu kwaye uyakwazi ukubanceda abadlali abafana noTendai Ndoro."	not available
politics	Unikwe isidanga sobugqirha uNene	"Emva kobumnyama, kuyakhanya, oku kucace kakuhle kwiziganeko zakutshanje kulowo wayesakuba ngumphathiswa wesebe lezimali uNhlanhla Nene nothe wanikwa isidanga sobugqirha kwiMangosuthu University of Technology izolo.  
Ukunikwa kwakhe esi sidanga uNene kuza emva kokuba esandula kufumana isikhundla kwibhodi elawulayo kwinkampani iAllan Gray.  
UNene uphuma kwixesha ebelimnyama kubomi bakhe emva kokugxothwa njengomphathiswa wesebe lezimali ngumongameli uJacob Zuma. Emva kokushiya kwakhe njengelungu lepalamente lombutho we-ANC kwabakho iingxelo zokuba uzakuthatha isikhundla kwiBrics Bank. 
La yunivesithi ithi, ibineenjongo zokunika lo kaNene isidanga sobugqirha kwangaphambi kokuba akhutshwe esikhundleni sakhe nje- ngomphathiswa wesebe lezimali. 
Le ngxelo ithi, esi sidanga sobugqirha kukunika imbeko kwiinzame zikaNene zokuqinisa imeko yezimali zeli ngamaxesha anzima, lo gama ebekwakhusela iinkampani zikarhulumente eziphantsi koxinzelelo ngenxa yobuqhophololo.  
Ukanti othethe egameni lenkampani yakwa-Allan Gray uIan Liddle uthi, amava kaNene kulawulo lezimali nakulawulo lemicimbi yoluntu atsale umdla wabo. 
 “Siyavuya kakhulu ukuba nomntu ofana noNene kwibhodi yethu, kwaye siyavuya ukufumana ukuba ukwamnkele ukutyunjwa kwakhe,” utshilo uLiddle. 
Ojongene nezimali kumbutho weDA, uDavid Maynier unqwenelele uNene impumelelo kumsebenzi wakhe kula nkampani.  
“Iyothusa kakhulu indlela athe waphathwa ngayo lo kaNene nguJacob Zuma kunye nombutho we-ANC,” utshilo uMaynier.  
Ukugxothwa kukaNene kubangele ingxoxo eninzi kakhulu kwabezopolitiko nakweminye imikhakha yentlalo kweli loMzantsi. 
Konke oku kubangele ukuba kutyunjwe uDes Van Rooyen njengomphathiswa wezimali iintsuku ezimbalwa kakhulu, kwaza kamva kwabuyiselwa uPravin Gordhan emva koxinzelelo olathi labekwa kuZuma ngabezopolitiko."	not available
sports	IiBulls zijongene nemfazwe eCanbera	"IiBulls zizakujongana nomceli mngeni ngomso xa zidlala neBrumbies kumdlalo wesibini kukhenketho lwazo. 
Ngaphandle kwamathandabuzo abona badlali bazakwenza izinto zibenzima kwiiBulls nguDavid Pocock noScott Fardy abadlala kwiBrumbies. Esi sibini, ngabona badlali banamava abadlala ngaphambili, kwaye badlale indima ebonakalayo, ukusa iiWallabies kumdlalo wamagqibela kankqoyi kwindebe yehlabathi yombhoxo kunyaka ophelileyo.  
Nangona iiBrumbies zinga- khange ziqhube kakuhle kwiveki ephelileyo xa bezidlala neHighlanders, uPocock ngomnye wabadlali abadlale ngokuzimisela kakhulu.  
Babini abadlali abaza- kubalithemba kwiiBulls, nguLappie Labuschagne, * -Arno Botha noHanro Liebenberg.  
Badlale kakuhle kakhulu kumdlalo weveki ephelileyo, kwaye ngowona mdlalo bahambe phambili kuwo kule sizini. 
Lo mdlalo uzakuxhomekeka kubadlali bamaqela omabini, kuba adlala umbhoxo ofanayo."	not available
entertainment	Ekho engekho uCliff, zihlabela-mgama zona ii-Idols!	"IDABI eliphakathi kukaGareth Cliff ne M-Net likhulise amarhe okuba ugqogqo lwetalente lwee-Idols lungahlehliswa. 
UCliff uthe ntimfa amaphepha asemthethweni phambi kweM-Net ngenxa yokugxothwa kwakhe kwinkqubo yee-Idols. 
UM-Net wabika ukuba ugxothe lo kaCliff ngeentetha azenze emva kwengxoxo-mpikiswano engobuhlanga edalwe nguPenny Sparrow. 
NgoLwesihlanu, amagqwetha kaCliff anike uM-Net amaxwebhu asemthethweni, aze ngoMvulo avakalisa ukuba izinyanzeliso zawo aziselwanga so, esithi ayaqhuba necala lezomthetho. 
U-Eric Mabuza, noyinxalenye yegqiza lamagqwetha amele uCliff, naye ukungqinile ukuba indumasi yegqwetha, uDali Mpofu, uzakukhokela kulo nyewe. 
Ukanti noxa kunjalo, ii-auditions zokukhangela iimvumi ezilandelayo zizakuqhubekeka ukuqala ngomhla we-30 kuJanyuwari eThekwini. 
Encokola nabemithombo yeendaba, intloko yezopapasho eM-Net, uNondumiso Mabece uthi eli ayilotyala. 
“Okwangoku, akukabikho tshintsho kwinkqubo yee-Idols.”"	not available
sports	Idabi leChiefs nePirates liphumela kwiDiski Challenge	"Njengokuba amaqela adlala kwiPSL esathathe ikhefu, abantu baza kufumana omnye umlo ophakathi kweKaizer Chiefs neOrlando Pirates.  
La maqela mabini aza kuswantsulisana emdlalweni weDiski Challenge oza kube useDobsonville Stadium ngo’15:00 ngoMgqibelo.  
Umdlalo wale veki udlalwa ngamaqela anabadlali abaselula ngokweminyaka kunye nabambalwa abadala abangafumani kakuhle ithuba lokudlala kumaqela amadala.  
Idabi laseSoweto liza kuqala apho liyeke khona kwiveki ephelileyo emva kokuba iChiefs ibethe iPirates ngo’3-2 emdlalweni weAbsa Premiership obubanjelwe eFNB Stadium.  
Okwenzeke eNasrec kwiveki ephelileyo kulindeleke kube nefuthe emdlalweni wangoMgqibelo ngoba abalandeli bePirates bangaxoliswa nokuba yintoni ngoku emva kokubethwa kweqela labo kabini yiChiefs iiveki zilandelelana. 
Iqhuba kakuhle iPirates emdlalweni weDiski Challenge. Kanti yona iChiefs yagqibela ukuphumelela ngethuba ibetha iChippa United ngo’5-2.  
AmaBhakaniya aqhube kakuhle emdlalweni emva kokubetha iStellenbosch ngo’2-0 nokubambana neGolden Arrows ngo’1-1.  
UShaun Bartlett uza kuba nomsebenzi onzima njengomqeqeshi endaweni ka-Arthur Zwane oncedisa kwiqela lesizwe, xa ejongana nePirates emva kokuba iChiefs ibambene neBaroka FC ngo’1-1 neStellenbosch ngo’1-1. 
 Emva kwemidlalo, iBucs ihleli kwindawo yesine ngamanqaku angamashumi amabini anesine. Yona iChiefs ihleli kwindawo yesixhenxe ngeshumi elinethoba lamanqaku.  
Lo mdlalo omkhulu uza kutshayelelwa yimidlalo emibini ekulindeleke ibe nomtsalane nayo ebantwini. Emdlalweni wokuqala ngentsimbi yeshumi elinanye, AmaZulu aza kuswantsulisana neGolden Arrows.  
Kulandele idabi lasePitoli eliphakathi kweMamelodi Sundowns neSuperSport United ngentsimbi yokuqala eDobsonville Stadium. 
Mgqibelo: Baroka vs Polokwane City @Peter Mokaba Stadium; Highlands Park vs Bidvest Wits @Makhulong Stadium; Maritzburg United vs Bloemfontein Celtic @Harry Gwala Stadium. Cawe: Black Leopards vs Chippa United @Thohoyandou Stadium; Stellenbosch vs Cape Town City @Malta Park Sports Ground."	not available
sports	Ivule umsantsa wamanqaku amane phezulu iDowns!	"Njengokuba isizini ye-Absa Premier Soccer League isongwa, ilelo nelo iqela lizama ukuqokelela amanqaku kangangoko. IMamelodi Sundowns, ehleli phezulu kwiPSL, iphinde yazibonakalisa namhlanje ukuba ngokwenene iyayifuna indebe ngokubetha iBaroka FC ngo’2-1 kumdlalo obutak’iintlantsi ePeter Mokaba Stadium emalanga. Ngoku iqela likaPitso Mosimane livule umsantsa wamanqaku amane phezulu. ISundowns ishiya i-Orlando Pirates ehleli kwindawo yesibini – kodwa engadlalanga kule mpelaveki, ngamanqaku amane. Umdlalo ubumhle kakhulu futhi iBaroka iphantse yayothusa iDowns kwisiqingatha sokuqala. 
Amava aqokelelwe ngabadlali beMamelodi Sundowns ekutyhutyhatyhutyheni kwabo kwizwekazi le-Afrika abonakele kwaye asebenzile kumdlalo obunzima ePolokwane namhlanje. Ukuzimisela nokunxanelwa impumelelo yenye yezinto ezithe zanceda iDowns kumdlalo wanamhlanje. ULucky Nguzana ubhakuzelise umnatha kumzuzu wamashumi amabini ananye umdlalo uqalile emva kokuba abadlali beDowns boyiswe kukuchitha ibhola ebisuka ekoneni. UKhama Billiat, uPercy Tau, uGaton Sirino noSibusiso Vilakazi bahlanganise iibhola kubonakala ukuba bafuna igowuli lokulinganisa phambi kokuya ekhefini. Yenzekile lo nto emva kokuba umdlali wasemva, uWayne Arendse, evalele emnatheni ibhola ethe gqi ngasekoneni ekunene. 
Amakhwenkwe kaMosimane aphakamise umdlalo wawo kwisigaba sesibini somdlalo ekwakhangela indlela yokufumana igowuli lesibini. Emva kokuhxathisa ixesha elide ihlaselwa macala onke iBaroka – uTau ude wagqobhoza kumzuzu wamashumi asixhenxe ananye. Emva kwegowuli lokugqibela emdlalweni, iSundowns iqinisekise ukuba iyavala emva nakubeni abadlali beBaroka FC bebezama ukufumana indlela yokufaka igowuli lokulinganisa. Emva kwamashumi amabini anesihlanu emidlalo, ngoku iDowns inethuba elihle lokuzuza indebe yePSL kwakhona ebithathwe yiBidvest Wits kwisizini ka-2016/17. 
Baroka FC: Dlamini, Kgoetyane, Banda, Madubanya, Mohwatseleng, Chawaphiwa (Ngalande 13’), Mothupa, Mdantsane (Sodi 78’), Sidumo (Matloga 63’), Kgaswane, Nguzana. 
Amalalela: Vries, Matloga, Mosele, Ngalande, Mapheto, Sodi, Mabotja. 
Mamelodi Sundowns: Onyango, Morena, Arendse, Nascimento, Langerman, Billiat (Brockie 85’), Madunda, Kekana, Sirino (Manyisa 75’), Vilakazi (Zwane 73’), Tau. 
Amalalela: Mweene, Madisha, Zwane, Lebese, Zulu, Brockie, Manyisa."	not available
sports	IPirates ayikwazanga ukubetha iGolden Arrows emdlalweni weDStv Premiership	"Iphoswe ngamanqaku amathathu i-Orlando Pirates emva kokuba ibambene ngeqanda neGolden Arrows emdlalweni weDStv obubanjelwe e-Orlando Stadium emalanga namhlanje. Abalandeli bePirates bebethemba lokuba iqela labo lakuthi libuyise isidima salo emva kokuquthiswa kabuhlungu yiBlack Leopards ngo’2-0 emdlalweni wempelaveki egqithileyo. 
Iphantse yabhakuzelisa umnatha kekambe iPirates zisuka emdlalweni. UVincent Pule uphose ithuba lokwenza oko emva kokuba engakwazanga ukusebenzisa kakuhle ibhola ayinikelwe nguBongani Sam – obenethamsanqa lokuqala umdlalo okokuqala kule sizini. Ezimnyama ziwulawule umdlalo kwisigaba sokuqala, bona Abafana Bes’thende baqinisekise okokuba bavala amazibuko – kodwa bemane ukuya phambili xa befumana ithuba. 
Umdlalo weGolden Arrows uye waqina kwisigaba sesibini emva kokufakwa kukaLindokuhle Mtshali endaweni kaSiboniso Conco. UPule noThembinkosi Lorch – abona badlali ekuthenjelwa kubo xa kunzima – abakwazanga ukusebenzisa amathuba emdlalweni wanamhlanje. Abafana Bes’thende babuyeka KwaZulu-Natal imisila iphezulu ngoba bafumene inqaku elinye – kodwa ngaphezulu koko, imbali yokungabethwa kwabo kule sizini kusahleli. 
Ihleli kwindawo yesine i-Arrows eqokelele ishumi elinethoba lamanqaku emidlalweni elishumi alinanye. Kanti yona iPirates ihleli kwindawo yesithandathu. Kweminye imidlalo: Swallows 1-1 Chippa United; SuperSport United 1-1 AmaZulu; Stellenbosch 2-3 Baroka; Maritzburg United 0-3 TS Galaxy; Black Leopards 0-2 Cape Town City. 
Pirates: Ofori, Jele, Hlatshwayo, Nyauza, Sam, Motshwari, Makaringe, Monare, Lorch, Pule, Dzvukamanja 
Amalalela: Sandilands, Tshobeni, Mntambo, Maela, Dlamini, Jooste, Hotto, Ndlovu, Mhango. 
Arrows: Mlungwana, Lunga, Shitolo, Sibisi, M.Dube, Mmodi, Ndwandwe, Makhubela, Parusnath, Conco, Mutizwa 
Amalalela: N.Gumede, Nkombelo, Sabelo, Ndlovu, L.Dube, M.Gumede, Mtshali."	not available
health	Unekhorona usodolophu waseNgcobo	"Usodolophu woMasipala waseNgcobo, uCeba uSiyabulela Zangqa, uqinisekiswe ukuba wosulelwe sisifo sekhorona esingxamele ukuxaka kuMasipala weSithili saseChris Hani.  
UMongameli weli uCyril Ramaphosa kutshanje udize ukuba uMasipala weSithili saseChris Hani uphakathi kooMasipala beli abachazwe njengeendawo ezinesi sifo sekhorona ngokuqavileyo. 
Othethe egameni lomasipala waseNgcobo, uSivuyile Myeko, uthi ngaphambi kokuva oku bebengenazo iingxelo zabasebenzi abachaphazelekileyo kwiiofisi zakwaMasipala.  
“NgoLwesithathu siqhube uvavanyo lwabo bonke ooceba nabasebenzi ngokubanzi bakwamasipala ngelizama ukuqinisekisa ukuba yonke into iphantsi kolawulo,” kucacisa uMyeko.  
Uthi olu vavanyo lwenziwe ngentsebenziswano neSebe lezeMpilo eMpuma Koloni. 
“Sikwacebisa uluntu oluthe lwadibana nosodolophu ukuba luqhube uvavanyo ukuze lwazi okuqhubekayo,” kutsho uMyeko.  
Kwiveki ephelileyo kucocwe iiofisi zoMasipala weSithili saseChris Hani eKomani emva kokuba kukho umsebenzi wala masipala ofunyenwe eneKhorona. 
“Iiofisi zethu zisavaliwe okwethutyana logama kusalandelwa iindlela ezisemthethweni zokucoca izakhiwo nokuqinisekisa ukuba isifo esi asinwenweli nakwabanye abantu,” kutsho uMyeko. 
UMyeko uthi babongoza uluntu ukuba lungazisebenzi iiofisi zakwaMasipala logama kusenziwa iinzame zokucoca ukuze bangaziboni besosuleleka.  
“Sicebisa ukuba abahlali basebenzise ooceba babo ukufumana ezinye zeenkonzo zakwamasipala, ngokukodwa iinkonzo ezingxamisekileyo.” 
Abasebenzi beenkonzo ezingangxamisekanga bakhuthazwa ukuba basebenzele emakhaya ngeli xesha.  
Ngempelaveki egqithileyo, kuvele iindaba zokuba inkosikazi kaSodolophu weSithili saseAmathole, uKhanyile Maneli, uMatilda, ibhubhile ngenxa yentsholongwane yekhorona. 
Kusenjalo, kukho izimemelelo zokuba zivalwe izibhedlele eziquka iFrere eMonti neVictoria eDikeni ngenxa yoloyiko lokunwenwa kwesifo sekhorona. Ukanti iNkulubaphathiswa yeMpuma Koloni, uOscar Mabuyane, ubongoze abaphathi bezibhedlele ukuba benyuse iikawusi kuliwe nekhorona. 
UMasipala waseMalahleni eChris Hani uneziganeko ezahlukeneyo ngesi sifo. 
“Zikhona zona iziganeko zokosulelwa kwabantu kuMasipala waseNgcobo, esi sikasodolophu ayisisesokuqala ukuvakala kumasipala ngokubanzi,” kutsho uMyeko."	not available
entertainment	Uxwaxwiwe umdlali woZalo ngenxa yendima yakhe	"UFUMENE ubunzima umdlali woZalo ngendima ayidlalayo ngethuba exwaxwa ngabantu abebeyinxalenye yomsitho wokuvula unyaka iMgababa New Year’s Picnic eThekwini ngeNyibidyala. 
UKhaya Dladla, odlala indawo kaGC kuZalo, ungene kulo msitho enxibe isikhinda esincinane. Uthe xa ebamba umboko ebuza ukuba bakhona “ofarm Julia la” abantu bavele bamxwaxwa bephakamise umnwe ophakathi. U-GC waziwa kakhulu ngendima yakhe yokudlala umntu othandana ngokwesini esinye. 
Uninzi lwabantu bebengamfuni eqongeni kulo msitho, bembombozela. Naye ke uthe xa ebona oku wehla eqongeni. 
Lo ka-GC indima yakhe uyigqibezele sele emi ngemva, kucaca ukuba wothuke kakhulu kukungamkeleki. 
U-GC ebeqhele ukubiza ngolu hlobo uNombuso, umlinganiswa osele ebhubhile, owayedlalwa nguThandeka Zulu. 
Ekrwecwa malunga noku, uGC uthe: “Andikhumbuli nokuba ndiyithethile loo nto (ofarm Julia la).”"	not available
politics	AbeANC bakwaye utyhilo lwamatye amatshantliziyo ayo	"Uqhutywe ngempumelelo umsitho wokuvulwa kwendawo yesikhumbuzo samaqhawe edabi lomzabalazo wenkululeko nobubanjelwe kumangcwaba elokishi yaseZwide ngoLwesibini. 
Lo msitho ububanjwe ngeenjongo zokutyhilwa kwamatye esikhumbuzo; kutyhilwe ilitye lesikhumbuzo likaSizwe Kondile kunye nodonga olukrolwe amagama kwanembali yentlaninge yamaqabane ombutho weANC. Lo magama aquka ooRaymond Mhlaba, Govan Mbeki, Samson Kana noSiphiwo Mthimkhulu. 
Usodolophu omtsha wesisixeko saseNelson Mandela Bay, uAthol Trollip ebesisithethi sembeko ekhatshwa lisekela lakhe elinguMongameli Bobani, ooceba bombutho beEconomic Freedom Fighters namagqala omzabalazo abandakanya ooMkhuseli Jack, Mzolisi Dyasi, Mike Xhego nooMoki Cekisani. 
Ethetha kulo msitho, usodolophu uAthol Trollip ubhengeze esithi le ndawo iyakwaziwa ngokuba yi “Heroes Acre” – ekhuthaza abahlali ukuba bayiphathe kakuhle ngokuyicoca. 
Uthe kule ndawo kulele amadoda namantokazi ancama ubomi babo. Uthe ukugcinakala kwale ndawo kuyakubonakalisa ukuba abantu abalele apha bayahlonitshwa kwaye abalityelwanga.  
“Amatye amaqhawe abizwa ngokuba yiCradock 4 kwanelo lamaqhawe aseTinarha kwaLanga (eKapa) alihlazo ngenxa yokunganakekelwa! Lo nto isenza sibe neentloni” utshilo uTrollip. 
“Besincwase ukuba lo msitho ubanjwe ngosuku luka wonke-wonke lokuhlonipha nokukhumbula amafa esizwe kodwa asikwazanga ngenxa yabantu ababengaxolanga nathi, sayeka kuba singafuni kuxoxa uchuku.” 
Iinkokeli zeANC azikhange ziwuzimase lo msitho ngelithi akukhange kubekho xesha laneleyo lokuthethisana. 
“Lo mcimbi ngumcimbi wesizwe ukwabandakanya neenkokeli ezifana nooGovan Mbeki nooMhlaba, kufuneka kubekho unxulumano neentsapho zabo, umbutho ngokweziseko zesizwe namagqala ombutho!” utshilo uBicks Ndoni oyinkokeli yeANC eBhayi."	not available
sports	Amakhosi anyathele phezu kwayo iBaroka FC kumdlalo obumhle eNelson Mandela Bay Stadium	"Port Elizabeth   –   Amakhosi adlulela kumjikelo olandelayo weNedbank Cup emva kokuba ebethe iBaroka FC ngo’1-0 ebizimisele kakhulu emdlalweni obubanjelwe eNelson Mandela Bay Stadium. Iqela elivakalayo labandeli bebhola lizincame kuloo moyezulu ebiqhaqhazelisa amazinyo bayokubukela umdlalo obumhle kakhulu. Amakhosi ayibetha ityeli lesibini iBaroka imidlalo elandelelana – kodwa eyona nto ixolisa iSteve Komphela nabadlali bakhe kukuba ithemba lokuphumelela le ndebe liya liba likhulu ngokuhamba kwexesha. UHendrick Ekstein odlale kakuhle kakhulu emdlalweni oye wachongwa njengoyena mdlali othe wabalasela emdlalweni. Ngu-Eric Mathoho okhulule Amakhosi nothe wafaka igowuli ekuphela kwalo emdlalweni. Amakhosi anyathele phezu kwayo iBaroka kowona mdlalo aze kuwo kunyanzelekile ukuba makaphumelele. 
Amakhosi aye kwixesha lokuphumla enkqenkqeza phambili ngegowuli elinye. Umdlalo uqale ngesantya esiphezulu kakhulu kucaca ukuba iBaroka FC ifuna into ebilapha. Abadlali beqela laseLimpopo bahlasele macala onke, kangangokuba bekumeluba bafumene amagowuli nokuba mabini kwimizuzu elishumi elinesihlanu yomdlalo. URobin Ngalane noKgoetyane ngabona badlali abebeyiphethe mantsantsa iChiefs emva – kodwa uCardoso noMathoho bakwazile ukunqanda amanzi engena endlini. Kuthe xa kusondela ixesha lokuya ekhefini kwabonakala iChiefs ifumana amandla okuya phambili. Unozinti weBaroka, u-Ayanda Dlamini, uvale ibhola kaRyan Moon phakathi ebhokisini – kodwa iChiefs ikwazile ukubhalisa ebhodini emva kokuba u-Eric Mathoho efake igowuli elihle ngentloko. UZulu noTshabala bebesebenzisana kakuhle kakhulu no-Ekstein noMphahlele obenyuka esehla kwiphiko lasekunene. 
Emva kokuba uMoon eqabelise ipenela phambi kokuya kwixesha lokuphumla – amakhwenkwe kaSteve Komphela athathe apho ebeyeke khona kwesokuqala isiqingatha. UTshabalala noLeonardo Castro baqhubelele phambili nokuhlasela iBaroka – kodwa abadlali bayo basemva benze umsebenzi oncomekayo kakhulu kwaye bekubonakala ukuba baye emdlalweni beyifundile indlela iChiefs edlala ngayo. Amakhosi asinde cebeshu ngethuba ibhola yeBaroka ibetha epalini kumzuzu wamashumi amathandathu. Amakhosi aqhubele phambili nokufaka uxinizelelo kwisigaba sesibini salo mdlalo – kodwa abadlali beBaroka baye bavala mba emva. IChiefs idlulela kumjikela ophambi kowokugqibela emva kwempumelelo eyifumene nzima kakhulu eNelson Mandela Bay Stadium. 
  
Chiefs: Khune, Cardoso, Mphahlele, Hadebe, Mathoho, Zulu, Katsande, Ekstein, Tshabalala, Castro, Moon. 
Amalalela: Khuzwayo, Parker, Maluleka, Páez, Molangoane, Jayiya, Zuma. 
Baroka FC: Dlamini, Motupa, Mothupa, Mohwaletseng, Sidumo, Chawaphihwa, Banda, Kgoetyane, Ngalande, Mdantsane, Madubanya. 
Amalalela: Vries, Sodi, Soso, Mapheto, Mosele, Mabotja, Matloga."	not available
business	Enza ingeniso ngamachiza akwaPhytomed amakhosikazi ephondo	"Inkosikazi yaseBhayi neyinzalelwane yaseCofimvaba uPamela Sipamla, oshishina ngamayeza enziwe ngeengcambu zesiNtu, uthi ukugqiba ishumi elinesithathu leminyaka ekweli shishini ibe yimizamo kwanokuzimisela kwakhe kwakufunayo. 
Eli shishini, iPhytomed Herbal Supplements liphethwe ngamagqiyazana amabini, uSipamla kwakunye noyingcaphephe kumachiza nokwangugqirha uAnela Pakade oseNtshona Koloni. 
USipamla uthi emva kokuba esebenzele inkampani yamaChina ebona amayeza wabo eqhuba kakuhle, wabona ukuba nabantu abantsundu banako ukwenza utshintsho kuba nabo banazo ezabo iingcambu ezinamandla. Uthi waye washukuma encediswa ngumama wakhe ukuba azivulele indawo yakhe eza kuthi incede abantsundu. 
Uthi waye wanesivumelwano kwakunye nenkampani ejongene nokuvelisa amayeza uAfriplex asebenzisana nayo ekumcoleleni ezi mveliso. Amayeza akwaPhytomed anceda kakhulu kwizifo ezininzi ezifana nesifo seswekile, ukuthomalalisa isifo sikagawulayo, esomhlaza nezinye. 
Lowo udla amachiza awanikwe ngugqirha wakhe baye bamkhuthaze ukuba makaqhubekeke ewasela angayekiswa kuba esebenzisa iimveliso zakwaPhytomed. 
USipamla udiza ukuba abaninzi baphuhlile bephuhliswa nguPhytomed kuba bakwadala amathuba emisebenzi. 
“Oku ikwaziinzame zokubonisa ukuba lowo ungaphangeliyo angakwazi ukuzimela engadanga abe ulindela ukuqeshwa ngurhulumente. Abaninzi baye babone ukuba ayikho imfuneko yokulinda ukuqashwa xa bethengisa iimveliso zethu. Abaninzi, abasele bethengise kakhulu, bahamba ngeemoto ezixabisayo bezinikwa sithi ngohlobo lokubakhuthaza.” 
USipamla ushiya umyalezo kumakhosikazi eli phondo leMpuma Koloni ukuba mawaphakame angalindeli ukukhongozwa. 
“Amakhosikazi mawangothi ilanga, maninzi amathuba kwezoshishino. Ukuba singabambisana, sakhane singoomama singaya phambili,” uvale ngelo uSipamla. 
Kulo nyaka sele bekhuphe iimoto ezintlanu benika abasebenzi babo abaqhuba kakuhle nto leyo athi luphawu lokuba kukho inkqubela ngokusebenza nePhytomed. Ezi mveliso sele zifumaneka nakumanye amazwe aseAfrika."	not available
sports	Amatsatsantsa abethe i-Ajax Cape Town, eMbombela Stadium	"Emva kokubethwa kwiCaf Confederation Cup, Amatsatsantsa a Pitori akhuphele umsebendo kwi-Ajax Cape Town ayibethe ngo’1-0 kumdlalo we-Absa Premier Soccer League obuseMbombela Stadium kobu busuku. Igowuli leSuperSport United lifakwe ngu-Aubrey Modiba ngentloko kwisiqingatha sokuqala somdlalo. Umdlalo ubungenamtsalane kwisigaba sokuqala noxa iSuperSport ibilelona qela ebelibonakala linamandla. Umdlalo uye watshintsha kwakubakho igowuli. 
Umqeqeshi weSuperSport, u-Eric Tinkler, wenze utshintsho kwiqela elidlale neTP Mazembe kumdlalo weConfederation Cup. UMorgan Gould no-Azubuike Egwueke baqale umdlalo umdlalo emva kokuphoswa ngumdlalo obungempelaveki. Kuyiwe kwixesha lokuphumla ingenanto esandleni i-Ajax ngoba abadlali bayo bebesiya phambili – kodwa bangakwazi ukuyiqhekeza emva iSuperSport United. UPhala, uModiba noLakay ngabona badlali bangabaphumlisanga abadlali be-Ajax kwisigaba sokuqala sokuqala – kodwa baye bazama ukuhlangabezana neengxaki ebezisiza naMatsatsantsa. 
Kwisigaba sesibini uxinizelelo belukwi-Ajax ngoba ibiyiyo ekhangela indlela yokufumana igowuli lokulinganisa. UTashreeq Morris uzamile ukukhabela ipali – kodwa ibhola yakhe idebene noReyaad Pieterse eyilindile. Kuye kwanyanzele ukuba uStanley Menzo akhuphe uReece Evans obenzakele, endaweni yakhe kungene uYagan Sasman. La manqaku amathathu azuzwe yiSuperSport ayibeke kwindawo yeshumi, ngoku ishiywa ngamanqaku ambalwa ngamaqela aphambili kwiPSL. 
SuperSport United: Pieterse, Kekana, Gould, Egwuekwe, Boateng, Furman, Letsholonyane, Modiba, Lakay, Phala, Grobler. 
Ajax Cape Town: February, Lebusa, Booysen, Nhlapho, Evans, Pieterse,  Margeman, Mzwakali, Mosadi, Morris, Phohlongo."	not available
politics	Umntwana weMpuma Koloni uyacela kuni	"Yiveki exakekileyo le eMpuma Koloni. Umbutho olawulayo, iANC, inomsebenzi omkhulu eNelson Mandela Bay Stadium apho izakuthi ipapashe umgaqo-nkqubo wayo ozakuthi ucangcathe kuwo emva kolonyulo ekulindeleke lubanjwe xa ukekela lo nyaka. Zonke izikhulu zikarhulumente nozombutho ophetheyo zibuthelene ndawonye eBhayi. Injongo kukujonga nokuhlangabezana neemfuno zabantu. 
 IMpuma Koloni lelinye lamaphondo anabantu abaninzi ekulindeleke bathathise ngomhla wovoto bayobeka ooNxi babo. Ubuninzi babo bulingana neengxaki zeli phondo ezingasombululekiyo ngenxa yobunkokeli obungaqinanga. Ukuphindiswa kwemali ebekufanele ukuba incedisa isebe lezemfundo yenye yezinto ezibangela umntu ohlala kweli phondo athi ayiyondawo yokuzalisekisa amaphupha iMpuma Koloni.  
Kwiphephandaba lanamhlanje, kwiphepha leshumi elinesine, kukho umfana waseZwelitsha ofuna ukuya kwitumente ezakuba seGoli kwinyanga ezayo, kodwa ingxaki anayo kukuba akanayo imali yokuya. U-Akhona Chris Nguta ucela uncedo ebantwini ukuze akwazi ukuya kule tumente.  
Ukusokola kwakhe ke akothusi ngoba abantwana beli phondo bayasokola ubuninzi babo. Siyathemba le mbelelwano iyakuthi ichukumise nokuba inye inkokeli kwezo ziseBhayi.  
Siyacela nakoosomashishini bancede lo mfana. Akafuni mali ininzi, kukubhatalelwa iindleko nje zokuhamba nezokuhlala iintsuku ezimbini zetumente yamadoda akhuphisana ngezoso. Le tumente afuna ukuya kuyo ingamvulela amathuba, futhi eyona nto ibalulekileyo kuye kukumela ilizwe lakhe. Yintoni ke enokubangela kubenzima kwiinkokeli zingamncedi lo mfana?  
Ukuya kukaNguta phaya kungayinzuzo kwilizwe lonke ngoba uchongwe ukuze amele uMzantsi Afrika uphela kukhuphiswano labadlali abaphuma kwilizwekazi leAfrika lilonke. Imidlalo yenye yezinto ezibalulekileyo kuthi kweli lizwe ngoba iyaliphakamisa igama lelizwe kakhulu xa ihoyiwe."	not available
politics	Wothule umqulu wezithembiso zoluntu uMalema	"ITHEMBISE iinkonzo zasimahla inkokeli yeEFF uJulius Malema ngethuba lo mbutho usothula umqulu wezithembiso.  
Ezi nkonzo ziquka izindlu zexabiso zabo bangathathi ntweni, iindlela, iinguqu kwizitalato ezithiywe ngamagama abacinezeli nezinye iinkonzo. “Sizokwakhela abantu izindlu ezimagumbi mabini okulala, ikhitshi, indlu yangasese egungxulwayo elilungelo hayi isibonelelo. Oomasipala beEFF bazakuba neenkampani zabo zezindlu ezizokwakhela abantu kwakunye ne-arente yendlela ezakulungisa, yakhe iindlela kwiindawo zoluntu.  
Oku yenye yeendlela zokudala amathuba emisebenzi. Oomasipala abapantsi kweEFF bazakuba namaziko okuxhela imfuyo nto leyo izakukhuthaza uqoqosho. Bazakuxhotyiswa ngenkonzo yonxibelelwano iWiFi kwiindawo zoluntu ezifana neerenki zeeteksi neebhasi. 
 “Umzi ngamnye unelungelo lokukhetha umbane othengwayo okanye ohlawulelwa ngenyanga. Abangathathi ntweni abazukuhlawulela mbane namanzi. Ooceba abanobuqhophololo, abathengisa imisebenzi kwakunye nezindlu bazakugxothwa kulo mbutho.  
I-EFF izakuqinisekisa ukuba oosomashishini koomasipala abaphantsi kwayo banika isabelo esingamashumi amane eepesente kubahlali beendawo abashishina kuzo.  
Nokuba ufuna ukuqala umgodi, okanye uPick *  Pay, uBoxer okanye uShoprite uzakuhlawula amashumi amane eepesente xa ufuna ukwakha indawo yoobhazabhaza bamashishini, lo mbutho awuzukubagxotha abamhlophe. Sithi qha kubo banomhlaba omninzi.Ooceba mabakhokele ngomzekelo, uceba ahlale kwindawo onyulwe kuyo. Lo mqulu wezithembiso ungentando yoluntu!” utshilo uMalema."	not available
politics	Isikhokelo sikamasipala waseAmathole sithi asilibelanga ngombono ka2058	"NOXA nje umasipala wesithili iAmathole untyumpantyumpeka kwiingxaki zezimali ezibangele ukuba uthabathe isigqibo sokungahlawuli imivuzo yabasebenzi nooceba iinyanga ezine, lo masipala ukhumbuze uluntu ngelithi awulibelanga ngombono wesithili esihle kunene ngo2058. 
USodolophu uKhanyile Maneli kule veki uthethe noonondaba ecacisa unobangela wokungahlawulwa kwabasebenzi nooceba kuquka neenzame ezenziwa ngumasipala ukuzikhupha kule ngxingongo. 
Kwintetho yakhe, uManeli uthe abazimiselanga kusilela kwisithembiso sesithili esihle kunene ngonyaka ka2058. “Njengentloko yezopolitiko kumasipala, ndinethemba elingagungqiyo kwisikhokelo sikamanejala kamasipala (Gqirha Thandekile Mnyimba) kwanesikhokelo sakhe ekumiliseni nasekuhloleni umbono ka2058 kwakunye nesicwangciso sokwenza iinguqu kumasipala esiphunyezwe libhunga,” utshilo uManeli. 
Ngethuba encokolela I’solezwe lesiXhosa nyakenye malunga nalo mbono ka2058, uMnyimba wathi: “Saye savumelana ngo2017 silibhunga, ukuba iingxaki zikamasipala wethu zifuna isicwangciso esoluliweyo. Savumelana ukuba le nto yokucwangcisa nje iminyaka emihlanu ayincedisi.” 
Kulo mbono ka2058, iAmathole ithi uyakuthi efika lo nyaka ibe ilumilisele unxibelelwano ngomnatha, uqoqosho lweelwandle, iindlela ezisemgangathweni, intembeko kamasipala eluntwini, uphuhliso kumntu wonke kwanokwakhiwa kwenkangeleko kamasipala."	not available
entertainment	Utelekela phesheya uPam Andrews	"Imvumi eyaguquka yangumdlali weqonga, uPam Andrews, ubhengeze kwikhasi lonxibelelwano ukuba uzakufudukela kwilizwekazi lase-Europe. Siyamazi kumdlalo kaRhythm City, ngendima ayidlalayo kaGail October nasandul’ukuyishiya. 
U’Andrews udize ukuba ufudukela kwela lizwe ukuyokuxhasa umyeni wakhe kwimicimbi yoshishino. Uthethe wenjenje kwikhasi lakhe lika-Instagram: “Ziyachulumancisa, zibuhlungu kwaye zikwenza uncume, ulile ezi ndaba…Kuninzi endikuvayo. Ndizakufudukela e-Europe kungekudala, ukuyokuxhasa umyeni wam kwishishini lakhe elitsha.  
Ndizakuqhubeka ndisebenza ukuze ndithathe isakhono sam ndisiphose kwinqanaba elilandelayo. UMzantsi Afrika uyakuhlala ulikhaya lam. Yiminyaka elishumi elinesithathu ndikweli qonga…Intombazana yakwii-Cape Flats.” igqibezele yenjenjalo le nzwakazi."	not available
entertainment	Uvuyo kuNgema ngomdlalo iGold Diggers	"wonwabile umlinganisi ozakhele udumo ngokudlala kwimidlalo yeqonga nakwiifilim eziphambili . Izokubonakala kwiGold Diggers ezoqala  ngo-Agasti ku-e.tv.    
UMbongeni Ngema weWoza Albert, Magic At 4am, Sarafina, Zulu neminye imidlalo neefilim, Uthe ,uya kuwo ngenxa yokubhalwa kwawo ukuveza indlela abaphila ngayo abantu. “nditsalwe kukuba sikhule sisiva ngabantu abasemgodini, kodwa singenalwazi  ngayo.”    
nemiceli-mngeni abantu abajamelene nayo.”Ngoku kuthethwa into yaseMarikana, nalapho bambalwa abaqonda kakuhle okwenzekayo. 
 “Ndivume kuba ndifuna ukubakufutshane nokwenzeka emigodini , kwimbali akukho namnye umsebenzi mgodini osisityebi kuba ebesebenza khona. Uthi uyakhetha akamkeli nokuba yintoni. “Andinguye umntu othatha nokuba yintoni evelayo”. Uthi udlalile kwedidiyelwe apha eMzantsi Afrika naphesheya  nto leyo ayifunayo, eminye yayo yiSaints and Sinners neSophiatown awayesebenza kakhulu kuyo no-Angus Gibson weSibaya , kuba akathandi ukuzibona esemdlalweni ongeyonyani ngempilo yabantu. Ukuphikile ukuba unyevulele lo mdlalo kushicilelwa kwiiveki ezidlulileyo. “Ndenza isivumelwano nabadidiyeli sexesha lokusebenza  ukuze ndiqhubeke nemisebenzi yam. Andizange ndashiya phantsi umsebenzi.”Oyintloko yezokwazisa  kwa-e.tv uMatla Ragoasha uqinisekisile ukuba bayavuya ukufumana le ngqanga. UNgema uzodlala indawo yendoda enesithembu uPatrick Gumede.  “UPatrick yindoda esebenza emigodini kwaTeba ,sele echithe ixesha elininzi esemathunjini omhlaba ,ufumana imiceli-mngeni xa sele ephumile kufanele aphile impilo eqhelekiyo ngaphandle.”Uthi emakhaya eNatal uPatrick unamakhosikazi amabini, aliphethe kakuhle ikhaya. Umceli-mngeni anawo ngowokuba ngutata oliphethe ngendlela ikhaya  engaphilanga kakuhle. Utihi gqi nesigqibo esimfakela amehlo nesishiya abanye bebambe ongezantsi,” utsho. Nakuba inkcazelo ngendawo azoyidlala inokufana neyakhe njengokuba naye enesithembu kodwa uthe ayiso sizathu esimenze wathatha le ndawo ayilinganisayo. Mayela nomtshato wakhe nomsasazi woKhozi uMroza Buthelezi ucele ukungahlomli wathi ucela kuthethwe  ngeGold Diggers kuphela. Ngokomthombo osondelene nalo mdlalo, bazingomba isifuba abakwa-e.tv ngokukwazi ukufumana abalinganisi abathathwa njengabaphambili  kweli. “Iyaziwa injongo yabakwa-e.tv kulo nyaka, kukumisa mantsantsa izikhululo zikamobonakude abakhuphisana nazo yilo nto  besemkhankasweni wokuba nemidlalo esezingeni eliphakamileyo nexhobe ngabalinganisi abaziintandane kubabukeli kweli. IGold Diggers izoqala ngenyanga ezayo xa kuphela isizini ye-Ashes To Ashes.”"	not available
entertainment	Uphelile uKhanya Gqiyazana, ngoku Sis’ Thoz?	"ILIZWI likaSis’ Thoz, ebesele liqheleke ngentlazane kuMhlobo Wenene FM, aliphindi livakale ngeli xesha, oku kuza emva kotshintsho olwenziwe sesi sikhululo sikanomathotholo. 
Umhlobo Wenene wenze uhlengahlengiso lweenkqubo nabasasazi ukulungiselela unyakamali omtsha oqala ngoLwesihlanu wokuqala kuTshazimpuzi 2022. 
Olu tshintsho lumchaphazele noThozama Ngcongolo odume ngelikaSis’ Thoz kubaphulaphuli bakhe. USis’ Thoz ubuyiselwe kwinkqubo yabantwana ngeCawa ethi Sakh’ abantwana esasazelwa eSABC eKapa. Le nkqubo, esasaza phakathi kwentsimbi yesixhenxe neyesibhozo rhoqo ngeeCawa, kulapho ilizwi likaSis’ Thoz laduma khona iminyaka elishumi elinanye phambi kokuba anikwe uKhanya Gqiyazana. 
Olu tshintsho loMhlobo Wenene luchaphazele kakhulu oomakhwekhwetha kwezosasazo nanjengoko esi sikhululo siqala uhambo olutsha lokuphuhlisa ulutsha kweli qonga. 
USis’ Thoz uyavuma ukuba kwakungelula ngethuba enikwa le nkqubo ayisasaze iminyaka emibini. 
USis’ Thoz, ongunontlalontle ngokwemfundo, uye wabonisa ukukhula kusasazo kwaye eveza ezinye izakhono anazo kwangaxeshanye. 
Ngethuba esenza uKhanya Gqiyazana uye wamane ebizwa ngapha nangapha ukuze abhexeshe imisitho kwimicimbi yamasebe karhulumente, kwiinkampani zabucala  nakumatheko asekuhlaleni. 
USis’ Thoz uyavuma ukuba lona utshintsho lunzima kodwa luye luqheleke. 
“Ukuza kuKhanya Gqiyazana yaba lutshintsho olukhulu kum olwandikhupha kwiqokobhe nebhokisi ebendizivalele kuyo, ndaze ndazinikela ngako konke. Endikholelwa kuko ebomini kukuba xa ucango luvala, andikhangeli ispere sesitshixo okanye inkunzi yaso, kodwa amehlo am ndiye ndiwaphose kuMvuli weSango buqu ukuze andivulele iingcango,” kuphawula uSis’Thoz. 
Uthi kuKhanya Gqiyazana uye wakhula njengomntu nanjengomsasazi, ebulela abaphathi boMhlobo Wenene ngokumnika ithuba kwanokumthemba. 
Uthi nangona ebuyela ekhaya kweleeNtlanzi akayi kusonga izandla, kodwa uyokusebenza noluntu, enikeza ngenkuthazo nentuthuzelo nakwabo balahlekelwe lithemba ngenxa yeCovid-19. 
Inkqubo uKhanya Gqiyazana iye yaphela ngokusesikweni ngoLwesithathu wale veki. Ukuqala ngoLwesihlanu umhla wokuqala kuTshazimpuzi kuqala inkqubo entsha eza kwenziwa nguNokubonga ‘Blaq’ Maci."	not available
politics	Ukhonjiswe umnyango usodolophu odale uqhushululu eCumakala	"Emva kweenyanga kungekho zinzo ngenxa yoqhankqalazo lolutsha kwidolophu yaseCumakala, umbutho weANC kwiphondo leMpuma Koloni umkhombise umnyango usodolophu wale ndawo ogama linguPhatheka Qaba.  
 
Oku kuza emva kokuba umbutho uthe wazithathela ingqwalasela izikhalo zolu lutsha ngeenjongo zokusombulula lo mbhodamo.  
 
Umbhodamo uqale ngomhla weshumi elinesithandathu kwinyanga yeDwarha nolusaqhubayo, apho ulutsha lukhalela uQaba ngokuba uqasha ngokuzalana, uqasha nangesilalo kwaye bekhalela nokungavezwa mathuba okunikezwa kwezakhono kulutsha lwala mmandla.  
 
Lo dulubhentsu wasukela kumngcelele wolutsha owawusisa uxwebhu lwalo lezikhalazo kusodolophu uQaba kwinyanga yoMsintsi lubeka ezi zikhalazo zingentla. Emva koku ulutsha lamnika iintsuku uQaba ekubeni aphendule.  
Akube engaphendulanga emva kwezo ntsuku baqalisa ngokuthulula amatye kwiifesitile nakwiminyango yamagumbi kamasipala, bebanga ngelithi uQaba wayebonakalisa ukunganaki izikhalazo zabo. Kwaphuma nesidumbu esinye  uXolisa Tom (27) edutyulwa ngamapolisa.  
 
Ngokwengxelo ephuma kwisithethi samapolisa uKapteni Siphokazi Mawisa,  sele bengamashumi amathathu abantu abasele bebanjiwe ngezityholo zokutshisa kwanokonakalisa izakhiwo kule dolophu.  
I-ANC ikukhalimele ukutshiswa nokonakaliswa kwezakhiwo. Kwiveki ephelileyo kutshiswe iiloli zambini lulutsha kwindlela uN6. UMphathiswa weSebe leNtsebenziswano kuRhulumente neMicimbi yeeNkosi ephondweni uFikile Xasa kwiveki ephelileyo, utyelele kulo masipala ngeliyokusabela."	not available
entertainment	Uyazivuthulula kwakho uZahara	"Kubonakala ngathi iphinde yazivuthulula kwakho intombi yasePhumlani, cebu kuhle eMonti emva kwezinto yinto ezimbi bezithande ukuyirhangqa kwezi nyanga ziphelileyo. 
UBulelwa Zahara Mkutukana, nobephakathi kweendaba ezingancumisiyo noko kumaphephandaba, uvakala esemoyeni oxolileyo wokwenza oko adume ngako kwakhona. I’solezwe LesiXhosa lincokole no-Zahara limbuza ukuba kuyinene na ukuba ubuyele eStudio kusini na.  
UMkutukana nobevakala echulumancile uthe: “Ewe, ndisebenza no-Bhut’Robbie Malinga kunye no-Chicco Twala kwicwecwe lam elizakuphuma kwinyanga ka-Agasti.”  
Kaloku, ikwangulo Zahara mnye lo igama lakhe belithande ukutshaza kumajelo eendaba njengoneengxaki zotywala, nezikhokhelele kwiingxaki zobudlelwane bakhe no-Amaza Ntshanga ongumsasazi. Akukudala emva kokudula kweengxelo zokuba le mvumi ka-Loliwe ilahliwe nguNedbank njengobuso bayo, waze waqasha uMinnie Dlamini endaweni yakhe.Ngethuba lodliwano-ndlebe nathi kwisithuba seenyanga ezimbini eziphelileyo, uMkutukana wavuma ngokwenene ukuba ebekhe wazimela ngebhotile emva kokubulawa kabuhlungu komninawa wakhe kunyaka ophelileyo. UZahara ukwadize nokuba zikhona iimvumi zeli nezangaphandle asebenza nazo kweli cwecwe lakhe lisendleleni, kodwa akafunanga kuzibiza ngamagama okwangoku. 
Silindile ukuva olo lizwi limnandi leMpuma Koloni, kuba sazi mhlophe ukuba azange lasiphoxa."	not available
entertainment	Bakorobhe ngeenwele zikaReggie noBetusile!	"INDUMASI yemigidi emibini yokubhiyozela ukubuya kwamakrwala esuthwini, ibangele oosaziwayo ababini bazibone sele  bejike bazizikorobho kuFacebook kule veki. 
Isankxwe siqale ngendumezulu yoMgidi kaSihle [Sidiki] obuseViedgesville kwimpelaveki ephelileyo, apho uluntu lutshone kumakhasi onxibelelwano ngezimvo ezohlukeneyo emva kokubona lo mgidi kanokutsho nobukudidi oluphezulu. 
Imvumi yegospile, uBetusile Mcinga, ekunye nabanye oosaziwayo eMpuma Koloni bebeyinxalenye yabamenyelwe kulo mgidi, ekuthiwa ngamaphephandaba udle epokothweni yezibazana, uPhathiswa Sidiki, imali efikelela kwisigidi seerandi. 
Abantu khange bazibandeze ukuncoma lo mgidi wonyaka, ngelixa abanye begxeke inkcitho “ebinganyanzelekanga” ngokutsho kwabo. 
Ezama ukulungisa abagxeki, uBetusile ubhale kuFacebook wakhe esithi xa ufuna umntwana wakho ayalwe ngoongantweni ekuhlaleni, akukho ngxaki, uSidiki makangagxekwa ngesenzo esihle kunyana wakhe. 
Ithe kanti le ntetho kaBetusile ayiginyisiswanga ncam ngabahlali, baze bakhwela bezehlela kuye, bambi ngezithuko, bemtyhola ngokujongela phantsi abo bahluphekayo ngalo mbhalo. 
Le mvumi iye yawususa kamva lo mbhalo. 
Ukanti omnye umlilo uqalwe nguMgidi kaBoy eQonce, nalapho umsasazi kanomathotholo, uReggie Solani, ezibone ephoswa edikeni lomlilo. 
USolani ubhale kuFacebook wakhe esithi akayiqheli into yomntu omemela abantu emcimbini, kodwa kufikwe kuye sele eqhuba amatakane. 
Abahlali batyhole lo msasazi weBhrakfesi yeTruFM njengokwekwa uLonalinamandla Bawuti. 
UBawuti nguye owathathela kuye uxanduva lokolusa umntwana owayengenamntu wokumolusa, encedwa luluntu olwafaka isandla lulungiselela lo mhla mkhulu woMgidi kaBoy. 
Umbhalo kaSolani ubangele uBawuti, osele eteketiswa njengeZibazana leSizwe aziphendulele ngomsindo, ebhekisa kulo msasazi njengothanda ukuqatshelwa. 
USolani uphinde wawucima lo mbhalo, ecela uxolo kubahlali ngelithi bengabhekisi kuBawuti. Sekubonakala ngathi esi sibini senze uxolo. 
Yhu! Itshatshalaza engaka sivuka!"	not available
entertainment	Amayolisa awe endleleni ku2021	"NQWA nonyaka ka2020, u2021 ube ngunyaka ogutyungelwe lilifu elimnyama. 
Icandelo lezolonwabo eMzantsi Afrika lithwaxeke kakhulu yilahleko yabadlali kumabonakude, abadlali beqonga, ababhali neemvumi. 
Xa siwusonga unyaka ka2021, sikhumbula loo maqhawe aphulukene nobomi bawo, laze ilizwe lashiyeka lizikhoth’ amanxeba. 
Owokuqala nguShona Ferguson, 49, ongumyeni kuConnie Ferguson, nomnini weFerguson Films, osutywe kukufa kwisibhedlele saseMilpark eRhawutini ngomhla wama30 kuJulayi 2021 emva kokosuleleka yiCovid-19. 
IFerguson Films ivelise imidlalo efana neRockville, iGazi, The Wild, The Throne, The Queen, The River neThe Imposter. 
UMenzi Ngubane, owaduma  ngokudlala indawo kaSibusiso Dlomo kwiGenerations, wabulawa sisifo sokufa icala ngowe13 kuMatshi 2021, kulandela idabi elide nesifo sezintso neswekile 
. Wayenama56 eminyaka ubudala. 
Lo makhwekhwetha, obesele eneminyaka eqabele ngaphaya kwama30 edlala kumabonakude, udlale kwimidlalo efana neKwakhala Nyonini, Yizo Yizo, Ubambo Lwami, Ashes to Ashes, Gold Diggers, Heist, Isibaya neHow to Steal 2 Million. 
ULindiwe Ndlovu owaziwayo kwimidlalo kamabonakude ubhubhe ekobentlombe ngomhla we11 kuJanyuwari 2021. 
Waziwa kwimidlalo efana noZalo, Scandal!, Mazinyo Dot Q, Soul City, Ses’ Top La, Zabalaza, Lockdown, Ifalakhe neminye emininzi. 
UNoxolo Maqashalala waduma njengoViwe kumdlalo kamabonakude iTsha Tsha phakathi ko2003 no2005. 
Ukususela ngoko udlale kwimidlalo efana neGenerations, Binnelanders, Dream World, Intersexions, Gauteng Maboneng neRhythm City. 
Uphinde wadlala kumdlalo ongezomthetho iDiamond City ngo2018 ekwangumvelisi ophambili kulo mdlalo. UMaqashalala wangcwatyelwa kwilali yakhe eKwaBhaca eMpuma Koloni. 
Umdlali weMuvhango uLuzuko Nteleko uye wohlulwa lidabi lomhlaza wengqondo nge21 kuJuni 2021. Esi sifo sibhaqwe sele sigabadele ngo2019. 
UNteleko udlale kwimidlalo efana neStreets of Mangaung, Mfolozi Street, Isidingo, Keeping Score, Ring of Lies, Single Galz neTempy Tempy Pushas. Waye wangcwatyelwa kokwabo eNgqeleni eMpuma Koloni. 
UShaleen Surtie-Richards ubhubhe ngomhla we7 kuJuni 2021 enama66 eminyaka ubudala. USurtie-Richards udlale kwimidlalo efana ne7de Laan, Villa Rosa neGenerations. 
UMutodi Neshehe umdlali kamabonakude ubhubhe ngomhla wokuqala kuJulayi 2021 ngenxa yezigulo ezoyamene neCovid-19. 
Uvele kwimidlalo efana neGenerations, Jacob’s Cross, 7de Laan neThe Queen. UNeshehe ukhe wadlala ithuba elide njengoNdalamo kwiMuvhango. 
UNokuzola Mlengana owaziwa njengoSis’ Ouma kwiSkeem Saam ulandulele eli ngowe12 kuJulayi 2021. Wangena kulo mdlalo weSABC1 ngo2014. UMlengana udlale kulo mdlalo njengonogada eyunivesithi de wabe usutywa kukufa ngezigulo ezoyamene nenyumoniya. Wangcwatyelwa kokwabo eMakhanda eMpuma Koloni. 
USam Phillips ubhubhe ngowe16 kuJanyuwari 2021 enama72 eminyaka ubudala. Bengumdlali kamabonakude, umbhali nomqambi weengoma. Iminyaka engaphaya kwama40, uPhilips udlale kwimidlalo efana nePhamokate, Backstage, Soul City, The Wild neIsibaya. 
UJonas Gwangwa igqala kumculo weJazz libhubhe ngowe23 kuJanyuwari 2021 ngenxa yezigulo ezoyamene nentliziyo. Ebenama83 eminyaka ubudala. 
USteve Kekana umakhwekhwetha wemvumi ubhubhe ngomhla wokuqala kuJulayi 2021eLimpopo. Waphulukana nokubona ngamehlo eminyaka emihlanu ezelwe waze waya kwisikolo sabangaboniyo ePolokwane. 
UTsepo Tshola oyimvumi nomqambi ubhubhele eLesotho ngowe15 kuJulayi 2021. UTshola ubhubhe ngenxa yezigulo ezoyamene neCovid-19  eTeyateyaneng eLesotho. IVillage Pope yaziwa ngeengoma ezifana noHolokile noShine Your Light. 
USakhile “Killer Kau” Hlatshwayo waMapiyano ubhubhe engozini yemoto esendleleni eyokucula eRustenburg ngowe7 kuAgasti 2021. 
Emva kokukhupha ingoma ethi “Thol’ukuthi Hey” uKiller Kau khange aphinde abuye umva. 
UMongezi ‘Mpura’ Stuurman wayengomnye weemvumi ezabhubha kwingozi yaseRustenburg ngaloo mhla we7 kuAgasti 2021. 
UThemsie Times ubhubhe ngomhla we9 kuDisemba. Eli gqala kwimidlalo kamabonakude libhubhe linama70 eminyaka ubudala. UTimes udlale njengoMaria kwi-7de Laan iminyaka eyi13. 
Ukwadlale kwimidlalo efana neYizo Yizo, Isithembiso, Madam & Eve, Isipho neCry the Beloved Country."	not available
entertainment	USonia ufinyeza imikhono yakhe kwi-The Alliance	"Owayesakuba ngumdlali weGenerations uSonia Sedibe, uzakube ebonakalisa ubumbokodo bokwenene kumabonakude kungekudala. USonia uzakube edlala kumdlalo omtsha 
we-e.tv othi, 
The Alliance. Uzakudlala indawo kaLydia, umphandi ofuna ukudiliza uBra Jay, noyinqokro-nqokro yesaphuli-mthetho.  
ULydia ke ngoko, uyinxalenye yegqiza elibizwa ngokuba yiDirectorate of Priority Crime Investigation (DPCI), neligxile ekulweni ubuqhophololo, ulwaphulo-mthetho olucwangcisiweyo kwakunye nolwaphulo-mthetho loqoqosho olufana nobuqhetseba.  
Iinjongo zikaLydia zimbini: Ufuna ukuwisa uBra Jay nomkhambathi wakhe i-Alliance, kwaye kunjalo nje ukwafuna umsebenzi womqashwa wakhe.Ufuna ukuvala iqela le-Alliance ukuze ngokwenza njalo afumane umsebenzi womphathi wakhe.  
Uchazwe njengozithembileyo nowomeleleyo okwaziyo ukumelana namaxesha obunzima ngaphandle kokukhalaza. Ingaba uzakuphumelela? Sizakuzibonela kwiziqendu ezisibhozo zalo mdlalo. Encokola nephephandaba lethu, uSedibe uthe: 
“ULydia akanazimvakalelo konke konke. Wakhuliswa ngabazali bakhe bobabini, nalapho uyise wayethobekile ngexa unina engumama wekhaya. Kuye, amadoda awamoyikisi, akawoyiki, kwaye usebenza nabecuphi abangamadoda, kwaye womelele. Uphahlwe ngamadoda emsebenzini, kwaye kufuneka akhuphisane nawo,” utshilo. 
Ukwathetha ngendlela ajongeka ngayo kwi-The Alliance: “Bakube bethetha nam ngohlobo endijongeka ngalo kwindima le ndiyidlalayo, ndatsho ngokuphandle ukuba ndifuna ukubukeka ngohlobo olahlukileyo. Bandithumelela imifanekiso kaKerry Washington, kodwa ndayala. Ndathi kubo kungangcono ndizichebe iinwele zam, kodwa sakhetha iinwele ezolukiweyo (braids). ULydia akanalo ixesha lezinto ezintle. Akazenzi iinzipho,” utshilo. 
Lo mdlalo uyaqala kwi-e.tv ngoLwesithathu (27 kuTshazimpuzi) ngo21h30."	not available
sports	Kukhethwe iMbombela Stadium yiPSL neMTN	"Umdlalo wamagqibela kankqoyi weMTN 8 Cup uzakudlalelwa eMbombela Stadium kwiphondo laseMpumalanga ngomhla wokuqala kwinyanga ezayo kulo nyaka ka’2016. 
  
Esi sigqibo sibhengezwe yiPSL phambi kokuqala komdlalo weMTN 8 obuphakathi kweMamelodi Sundowns neChippa United ngorhatya izolo eLucas Moripe Stadium.  
  
Kokokuqala iMbombela Stadium ifumana ithuba lokusingatha umdlalo wokugqibela wolona khuphiswano olutyebileyo kwibhola yeli lizwe loMzantsi Afrika. Ingqonyela ebambeleyo yePSL, uMato Madlala, uthe balindele abantu baseMpumalanga neendawo eziyingqongileyo bawuxhase lo mdlalo wokugqibela weMTN 8 ngokupheleleyo.  
  
“Thina siyiPSL, sineenjongo zokuqinisekisa ukuba ibhola ekhatywayo iya kwiindawo ezahlukeneyo ukuze abalandeli bakwazi ukufumana ithuba lokubukela imidlalo enje ngale.  
  
Sinovuyo ukwazisa iMbombela Stadium njengendawo ezakusingatha umdlalo wamagqibela kankqoyi weMTN 8.  
Siyababulela bonke abaphetheyo eMbombela ngokubonisa umdla kuqala kunye nentsebenziswano esiyifumeneyo kubo ngethuba leengxoxo phakathi kwethu nabo.  
  
Siyathemba izinto zizakuhamba kakuhle ngomhla wokuqala kwinyanga ezayo. Siyababulela umxhasi wethu, uMTN,” utshilo uMadlala kwingxelo ekhutshwe yiPSL. 
  
Umdlalo uzakuqala ngo’17:00 ngoMgqibelo weveki ezayo [01-10-2016], amatikiti alo mdlalo azakuthengiswa kuzo zonke iindawo ezithengisa amatikiti kwilizwe lonke. 
  
Umdlalo uzakube uphakathi kwamaqela amabini: iMamelodi Sundowns neBidvest Wits.  
Omabini la maqela ayifuna kakhulu le ndebe – oko akubonise kwindlela adlale ngayo imidlalo yayo ukusukela ngomhla wokuqala wolu khuphiswano.  
  
Iqela eliphumeleleyo lakuthi lifumane indebe ekhatshwa yimali ezizigidi ezisibhozo zerandi(R8-million)."	not available
entertainment	Kufundwa iincwadi kwisikhululo seenqwelo-moya	"Namhlanje, umhla we-15 eyeSilimela yithi chu uyokudibana noNcedile Saule noMonde Nkawawe kwisikhululo seenqwelo-moya saseMonti, apho bakube bethetha ngomsebenzi wabo. 
Xa ucinga ngesikhululo seenqwelo-moya uye ucinge nje into enye, uhambo. Kodwa akunjalo kwesaseMonti. UBukelwa Ngoqo, ongumnikazi wevenkile yeempahla zesiNtu neencwadi ekuthiwa ySunKissed, uqala inkqubo yababhali pha kwisikhululo esi seenqwelo-moya.  
Pha ngomhla wama-27 kuTshazimpuzi, xeshikweni kuqhankqalaza abasebenzi bakwaSouth African Airways (SAA) uNgoqo wabamba indibano yokuqala ngqa kuphahla  
lwesisikhululo, nalapho kwakukho umbhali Thandi Lujabe-Rankoe owayethetha ngencwadi yakhe engu ‘A Dream Fulfilled: Memoirs of an African Diplomat’ 
“Ibingumsitho okhethekileyo kuMam’ uThandi, oze nosapho lwakhe,” kutsho uBukelwa. “Ibilityeli lokuqala ebomini bakhe ukumenywa ukuze azokuthetha kwiphondo lakhe lokuzalwa. Ubambe ngazibini kwiSunKissed ngokumzisa ekhaya.” 
ULujabe-Rankoe, yinzalelwane yakuTsolo eyahamba ngexesha locacululo kweli esebenzisana nooTat’ uRholihlala Mandela. Xeshikweni sithetha naye bucala wacacisa ukuba 
ulutsha lwanamhlanje lunoxanduva lokuziqiqela ikamva lalo kwaye kufuneka lungene kwipolitiki. 
“Aninalungelo, nilulutsha, lokuthi ninomsindo ngakuthi nooMandela! Senza oko kwakufanele ukuba sakwenza ngexesha lomzabalazo kwaye sabuya nayo le nkululeko. Nixesha lenu ngoku eli. Sebenzani. Kodwa nisebenze ngentlonipho. 
Namhlanje, umhla we-15 kule yeSilimela, umbhali weencwadi zesiXhosa onguNcedile Saule edibene nembongi enguMonde Nkawawe,  
bakube bencokolo ngomsebenzi wabo, simahla. Abafundi bomsebenzi wabo nabeliphephandaba bangaya. Inkqubo iqala ngentsimbi yesibhozo emalanga. 
Iyakube ikuphahla oluphambi kweKEG kwisikhulo seenqwelo-moya saseMonti."	not available
business	Ifikile i4IR kumafama	"AMAFAMA kufuneka abenezakhono zokuvelisa ukutya, kodwa akuphelelanga apho – ulwazi malunga neenkcukacha ezifunekayo ngoyena ndoqo onokuguqula imbonakalo yeshishini lezolimo. Lowo ngunobangela kanye wokuba inkampani yabucala iAerobotics iyile iinkqubo zokwenza lula ishishini lezolimo. 
Ezi nkqubo ziquka iDrone Scouting Application esungulwe ngeenjongo zokuncedisa amafama ukuba azibone kwangethuba izinambuzane eziphazamisa izityalo zawo. 
“Besisebenza nzima kule minyaka idlulileyo nabalimi sisenza isixhobo sezobuchwepheshe sokutshintsha ngokupheleleyo indlela amafama alawula ngayo izityalo zawo, babone imithi engalunganga ze baphinde babone izinambuzane bengakhange babeka kwamcondo efameni,” itshilo ingqonyela, kwanomnye wabaseki beAerobotics, uJames Paterson. 
Le khamera ibhabhayo (drone) iyakwazi ukuthatha iinkcukacha zemithi efileyo okanye enezinambuzane kuloo mafama eziqhamo, ze emva koko ibonise umfama ngeyona mithi ifuna ingqwalasela. “Phambi kobu buchwepheshe, umfama bekunyanzeleka ukuba atyelele umthi nomthi okanye athembele kwiinkcukacha zangaphambili ukuze abone undonakele kwizityalo. Ngoku iphelile lo nto. Amafama aza kukwazi ukonga ixesha nemali ngenxa yeAerobotics,” kutsho umanejala weenkcukacha zobunzululwazi kwaAerobotics uMichael Malahe. 
Intloko yeemveliso eAerobotics uNasreen Patel uthe: “Sijonga imicelimngeni ejongene namafama, emva koko sigqale amacebo okuqubisana naloo micelimngeni,” kutsho uPatel. 
Story 5 
Ulwazi ngesifo sochwane kwimfuyo 
Uchwane sisifo esilawulekayo ngokwengxelo yomthetho iAnimal Diseases Act  yonyaka ka1984. 
Esi sifo sibangelwa yintsholongwane ethi ichaphazele kuphela izilwanyana ezineempuphu eziquka iinkomo, iigusha, iibhokhwe, iihagu nezo zasendle ezifana nenqu namaqhude. 
Abantu abosulelwa sesi sifo ngokutsho kwale ngxelo. Sibangela umkhuhlane othi ulandelwe zizilonda emlonyeni nasezintupheni zempahla leyo. 
Ngoko ke, izilwanyana ziye zingabinamdla wokutya zibhitye ngenxa yoko. Sosulela ngokukhawuleza xa singalawulwanga, kwaye zingosulelana iimpahla ngokudibana kwezo zinaso nezo zingenaso esi sifo, okanye iimveliso nezixhobo ezisetyenziswa ziyasihambisa esi sifo. 
Ezo zizixhobo eziquka iinqwelomafutha, izixhobo zokusebenza eziphathwa ngezandla, impahla yokunxiba, iintambo zokubopha ezithe zadibana nesilwanyana esinesi sifo. Esi sisifo esichaphazela umhlambi ngokukhawuleza. 
Ngoko ke ukuba umfuyi ubona iimpawu zesi sifo kwinkomo, igusha okanye ihagu enye – kungenzeka ukuba nezinye sele zosulelwe sesi sifo. 
Sinefuthe elibi kakhulu kwimeko yezimali yelizwe nanjengoko ukuhamba kwaso kuye kuchaphazele urhwebelwano namanye amazwe kwanalapha ngaphakathi elizweni, ngokuchaphazela iimveliso eziza ngemfuyo enempuphu nezinye ezizalana nazo ezinjengokutya kwemfuyo. Kukho iindawo ezithile kweli eziphantsi kolawulo lukarhulumente ngenjongo zokunqanda ukunwenwa kwesi sifo, kusetyenziswa iindlela zokusilawula eziquka ugonyo nokunqanda ukuhambahamba kwezilwanyana ezichaphazelekileyo. 
Xa umfuyi efuna ukwazi ngomhlambi wakhe ngokumayela nesi sifo kukhuthazwa ukuba adibane nogqirha wezilwanyana ophantsi kukarhulumente kwindawo akuyo, okanye igosa elijongene nempilo yezilwanyana ukuze wazi ukuba izilwanyana zakho zikwingingqi ephantsi kolawulo lokuhamba kwesi sifo. 
Umfuyi azame ukwazi banzi ngendlela zokulawula esi sifo. Bonke abanikazi, abaphathi nabantu abasebenza ngezilwanyana ezinempuphu bayakhuthazwa ukuba bahlale bephaphile besebenzisa iindlela zokuthintela esi sifo. 
Xa ukrokrela ukuba imfuyo yakho ichaphazelekile, nceda wazise igosa elijongene nempilo yezilwanyana kwingingqi yakho, umlimi okanye ugqirha wezilwanyana ophantsi korhulumente ngokukhawuleza. Akuvumelekanga ukuhanjiswa kwezilwanyana ezikrokreleka ukuba zinesi sifo ngaphandle kokuba ziqinisekiswe ngugqirha wezilwanyana ophantsi kukarhulumente ukuba zikhuselekile. 
Xa uqinisekile ukuba imfuyo yakho ichaphazelekile, kukho iindlela ezahlukeneyo ezinokuqinisekiswa ligosa elijongene nempilo yezilwanyana. Oku kuquka nangona kungaphelelanga apho, ukulawulwa kokuhanjiswa kwemfuyo neemveliso zazo nokugonya. Abafuyi banoxanduva lokuqinisekisa impilo yezilwanyana zabo, kwaye bangatshutshiswa phantsi komthetho iAnimal Disease Act nomthetho iConsumer Protection Act ka2008 xa bengathathi nxaxheba kumalinge okunqanda ukunaba kwesi sifo. 
Umfuyi angatsalela umnxeba kugqirha wezilwanyana ozimeleyo, ugqirha wezilwanyana ophantsi korhulumente okanye igosa lezilwanyana ukufumana iinkcukacha ezithe vetshe. 
Iinombolo ezinokutsalelwa ziquka iFood Import neExport Standards kunye neAnimal Health kulo mnxeba:  012 319 7456 iFekisi ngu: 012 329 7218 iEmail: Epidemiology@daff.gov.za okanye iAnimal Health Promotion Division, umnxeba uthi: 012 319 6004/6117/6444 ze iemail ithi info.sps@daff.gov.za."	not available
entertainment	Uswelekile umdlali weCity Ses’ La!	"UMDLALI kamabonakude uBusisiwe Lurayi uswelekile. 
Oku kungqinwe yiArhente yakhe iEye Media Artists ekhuphe ingxelo ebhaliweyo. 
ULurayi, 35, owaziwa kwimidlalo efana neCity Ses’La kwakunye neSokhulu & Partners kuthiwa ubhubhele endlwini yakhe ngeCawa. 
Usapho luthi alukabi nalwazi ngokukhokelele ekubhubheni kwakhe nanjengoko lulinde ingxelo yohlolo lomzimba. 
Usapho lucele ixesha nethuba lokuginya ezi ndaba. 
Ngo2006, uLurayi uphumelele iSAFTA ngokudlala indawo kaPhumzile kuCity Ses’La. 
Abanye bakumazi ngendima kaTumi Sello kumdlalo weNetflix othi How to Ruin Christmas."	not available
entertainment	Ingoma kaOlothando isikhumbuza ngothando	"INGOMA entsha kaOlothando Ndamase ekudala ilindwe ngabomvu sele ifumaneka kwiivenkile zomculo ukuqala ngoMvulo kule veki. 
Le ngoma, ebizwa Ndiyayazi,  yingoma emnandi efundisa ngonxibelelwano  lothando phakathi kwabathandanayo. 
Encokolela I’solezwe lesiXhosa, uNdamase uthi le ngoma uyibhale njengendlela yokuzikhumbuza ukuba uthando lubonakaliswa nangezinye iindlela. 
“Le ngoma ithetha ngokubonisa uthando ngeendlela ezininzi, indlela othetha ngayo nam, indlela ondibamba ngayo kwanendlela ondijonga ngayo,” kutsho uNdamase. 
Uthi nangona oku konke kubonisa ukuthandwa, kodwa kufanele sikhangele nezinye iindlela zokubonisa uthando kuba ingomso ayilolethu. 
UNdamase, owaziwa ngelizwi lakhe elimnandi kwingoma ethandwayo kaMaster Dee ethi Iinyembezi zikaGogo, uthi le ngoma ethi ‘Ndiyayazi’ uyibhale kwiminyaka emibini edlulileyo kodwa wayishicilela kuDisemba ophelileyo. 
Le mvumi ithi ukuvala kweCovid-19 elizweni kwenze yabona ukuba kulula kangakanani na ukulibala ukuthandana xa sonke sizama ukuphila kwidabi lalo mbulalazwe. 
“Ndiphulukene nendibathandayo, kulapho ndiqaphele ukuba mhlawumbi andibabonisanga uthando ngokwaneleyo nangona nje bebesazi ndiyabathanda,” kutsho uNdamase. 
Uthi isigqibo sokuyikhupha kwinyanga yoMdumba le ngoma, ibikukuqaphela le Nyanga yoThando. 
Ngaphandle kweeNyembezi zikaGogo, enye yeengoma awaduma ngazo uNdamase yingoma ethi ‘Ukuthand’umntu.’ 
Uthi uNdiyayazi yingoma anethemba lokuba iza kukhumbuza abantu ukuba kubalulekile ukuphucula njalo indlela yokubonisa uthando. 
“Siqinisekise rhoqo ukuba sibonisa abo sibathandayo indlela esibathanda ngayo phambi kokuba bemke emehlweni ethu,” kutsho le nzalelwane yaKwaBhaca. 
UNdamase ulungiselela ukukhupha icwecwe lakhe elitsha, athi lakuphuma kwiinyanga zasebusika. 
Kule ngoma usebenze nenjineli yomculo ekwayiprodyusa uVukile Koli. 
Zifumanele uNdiyayazi kwiivenkile zomculo ezikwi-intanethi."	not available
politics	Uluntu lucelwa ukuba lungayisasazi imifanekiso kaZuma esejele	"ISEBE leeNkonzo zoLuleko likukhalimele ukusasazwa kwemifanekiso yobesakuba nguMongameli weli, uJacob Zuma, esentolongweni – latsho licela uluntu ukuba lungayisasazi le mifanekiso kumaqonga onxibelelwano ngezobuxhakaxhaka. 
Imifanekiso kaZuma esentolongweni yaseEstcourt eKZN ithe ndi kumaqonga ezonxibelelwano. 
Isebe lithi le mifanekiso ithatyathwe ligosa lalo ngekhamera. 
“Ikhadi eligcina imifanekiso liye lakhutshwa (labiwa) kwikhamera. Uphando lwangaphakathi esebeni libonisa ukuba eli khadi libiwe ze kwabelwana ngemifanekiso nejelo leendaba elaziwayo,” litshilo isebe kwimbalelwano. 
Ityala livuliwe emapoliseni kwaye igosa leeNkonzo zoLuleko ebelithatha le mifanekiso ngekhamera linganikwa uxwebhu lokunqunyanyiswa emva kophando lwangaphakathi. 
NgoLwesine ibilusuku lokuqala likaZuma lokudontsa isigwebo sakhe seenyanga ezilishumi elinesihlanu, emva kokugwetywa yiNkundla yoMgaqosiseko kulandela ukutyeshela kwakhe umyalelo wokuvela phambi kweKomishini ePhendla ukuDlakatheliswa koMbuso."	not available
sports	USteve Komphela ulindele iChiefs ekelemileyo	"ILamontville Golden Arrows, ekwindawo yesibhozo kwiPSL, ikude kakhulu kwiKaizer Chiefs ethe ngcu kwindawo yokuqala kodwa nangani kunjalo, kulindeleke amaqela omabini avelise umdlalo okwinqanaba eliphezulu xa edibana eMoses Mabhida Stadium ngo15:30 ngoMgqibelo.  
Ezinye zezinto eziza kuba nefuthe emdlalweni kukuba iChiefs ifuna impumelelo ukuze igcine umsantsa ophakathi kwayo namanye amaqela uvulekile.  
Kanti yona iGolden Arrows ikhangela amanqaku apheleleyo ukuze inyukele phezulu kwiPSL. Kodwa eyona nto abafuna ukuyibona abantu kukuba uza kuqhuba njani na uSteve Komphela xa edibana neChiefs angazange akwazi ukuphumelela iindebe esengumqeqeshi wayo iminyaka emithathu yonke.  
Nangona kunjalo, uKomphela ngeke avume ukubethwa yiChiefs eyamgxotha emva kokubethwa yiFree State Stars emdlalweni weNedbank Cup owawuseThekwini. 
Amakhosi aqokelele amashumi amane anesibini wamanqaku emidlalweni elishumi elinesibhozo. Emva kwawo kulandela iMamelodi Sundowns encwase ukukhusela isicoco sayo.  
Abafana Bes’thende baya emdlalweni wangempelaveki benento enye ezingqondweni zabo: impumelelo kuphela emva kokudlala ntanganye nePolokwane City emdlalweni ogqithileyo. UKomphela uyazi kakuhle into elindelekileyo kwiChiefs.  
“Kufuneka sigoduke ukuze sikwazi ukufumana amandla amatsha phambi kokujongana neChiefs engafuni kuvaleke umsantsa ophakathi kwayo namaqela alandela emva kwayo. Kunyanzelekile silithathe inqaku elinye esilifumeneyo kwiPolokwane ngoba liza kusinika amandla xa sisiya kwiChiefs,” utshilo uKomphela emva komdlalo ePolokwane. 
Umqeqeshi weChiefs, uErnst Middendorp, uye walamkela inqaku elinye elifunyenwe liqela lakhe eThohoyandou Stadium kwiveki ephelileyo – kodwa wavuma okokuba intliziyo yakhe ibuhlungu ngoba ebefuna amathathu.  
Kuza kufuneka uKomphela aliqule aligangathe ngoba iifolosi zeChiefs ezifana noSamir Nurkovic noLeonardo Castro ziza kuba yintw’ibila kuBafana Bes’thende emalanga ngoMgqibelo."	not available
entertainment	UReggie usendleleni eya kuMhlobo	"UMSASAZI kanomathotholo nomphathi wamatheko uNkosinathi ‘’Reggie’’ Solani, kuvakala amarhe okuba usendleleni eya kwisikhululo sikanomathotholo uMhlobo Wenene FM.  
Ezi ngxelo zichulumancisayo, besele zithe saa kumakhasi onxibelelwano ngenjikalanga yangoMvulo.  
Naye uSolani akakhange atye tyum ngeendaba zokuzibandakanya nesikhululo sikanomathotholo, ubhale kwikhasi lakhe likaFacebook esabelana nabalandeli bakhe ngezi ndaba, kodwa akabiza sikhululo ngagama. Kodwa noxa kunjalo, akafunanga kuphefumla ngezi ndaba, wasiyalela ukuba siqhagamshelane noMhlobo. 
USolani, 34, wayefudula engumsasazi wesikhululo sikanomathotholo iTruFM iminyaka elishumi.  
Wakhutshwa ngosomvane sesi sikhululo kweyeDwarha kunyaka ophelileyo, nalapho satyhola lo kaSolani ‘’ngokophula imiqathango nemigqaliselo yesivumelwano sengqesho.”  
UReggie, noyinzalelwane yaseRhafu, unamava ekubhexesheni iinkqubo eziliqela kunomathotholo, kuquka inkqubo yeAfternoon Drive, iBhrakfesi kunye neenkqubo zomculo.  
Abazaziyo izinto bathi ungena kuMhlobo njengomdidiyeli wenkqubo yasemin’ emaqanda kaAmaza Ntshanga noNonala Tose – uSijikilanga (SJL).  
Kaloku le nkqubo, yashiyeka ingenamdidiyeli emva kokushiya kukaLuks Gidane kwesa sikhululo. 
 UGidane, nowayesele eneminyaka esondeleyo kwishumi elinesihlanu ekunye noMhlobo Wenene, waye wazibandakanya neTruFM ezinze eBhisho, engena kwiinkqubo bezifudula zisenziwa nguSolani.  
Iindaba zokungena kukaSolani kuMhlobo Wenene FM, zamkelwe ngochulumanco ngabalandeli bakhe, bambi besithi “oku bekufanele ukuba kudala kwenzekile, nanjengoko uSolani esaziwa ngetalente yakhe kwezosasazo”.  
Eli phephandaba lizamile ukufumana ilizwi eliphuma kuMhlobo Wenene, kodwa lawa phantsi. “Ndikwintlanganiso okwangoku, uzuphinde undizame emva kwemizuzu elishumi elinesihlanu,” utshilo uMphathi-Nkqubo kuMhlobo uSiya Fikelephi, kodwa kwaphela iiyure emva koko imfono-mfono ikhala epalini. 
 Ngelixa yena uFaith Ngandi onguManejala kwicandelo leeNtengiso ethe “bazakukhupha ingxelo ebhaliweyo (press release) kwiveki ezayo.”  
Siyavuyisana noM’ Rejeje, ngethemba esi sisiqalo seziqhamo ezintle kwisakhono sakhe!"	not available
politics	Ukuphuculwa kweendlela zeMpuma Koloni	"NgoLwesibini, iNkulumbuso yeMpuma Koloni, uLubabalo Oscar Mabuyane kunye noMphathiswa wezoThutho uFikile Mbalula, bebezimase indibano yothethathethwano nabachaphazelekayo beSANRAL kwisithili saseAlfred Nzo. Apho baye bazisa iikontraka ezakha iindlela eMatatiele kunye neprojekthi yebhulorho yaseMtentu eMbizana. I-SANRAL yenze utyalomali olungaphezu kwebhiliyoni enye yeerandi kwezi projekthi zimbini. 
Iyaqhubeka ibhulorho yaseMtentu emva kokunqunyanyiswa ngo2019 ngabahlali ababengonwabanga besithi iyathengiswa imisebenzi. 
Ngokokutsho koMphathiswa wezoThutho, iOfisi yeNkulumbuso yambhalela icela ukuba ibhulorho yaseMtentu ithiywe ngetshantliziyo lomzabalazo uKumani Anderson Ganyile.  Eli qhawe lomzabalazo labanjwa laze lavalelwa ngaphandle kwetyala ngamapolisa ocalucalulo ngexesha leNgquza Hill Massacre eLusikiski ngo1960. 
“Nkulumbuso, ndisithathile isicelo sakho ndagunyazisa ukuba iSebe lezoThutho elisebenzisana neSANRAL kunye nekomiti yamagama yeSebe lezobuGcisa neNkcubeko balandele imigaqo efunekayo ukuqinisekisa ukuba esi sicelo sisuka kwiPhondo leeMbali siyafezekiswa,” utshilo uMbalula. 
“Kuyandivuyisa ukuba sihlanganisene apha ngale njikalanga, sihambe uhambo olude ukuya ekubuyiselweni koonokontraka kwesi siza. 
“Lusuku oluphawula ukuqala kwamathuba amakhulu ezoqoqosho kulo mmandla, anxulunyaniswa ngokuthe ngqo nangokungathanga ngqo nokwakhiwa kwebhulorho,” uvale ngelo uMbalula. 
INkulumbuso yeMpuma Koloni ichaze le ngingqi njengeyona ihlelelekileyo kweli lizwe kwaye ivakalise umbulelo omkhulu ngokuba neprojekthi enkulu kangaka kule ngingqi. 
“Siyavuya kakhulu, ezi ziintlobo zentsebenziswano ebesizikhuthaza singurhulumente wephondo, kwaye siyabona apho siya khona. 
“Sisebenza nzima ukuqinisekisa ukuba sishiya ifuthe elihle kubomi babantu kwezi ndawo,” utshilo uMabuyane. 
NgokukaMabuyane, ukusungulwa kwezi projekthi yinguqu kuphuhliso lwezoqoqosho kweli phondo. 
“Amathuba emisebenzi aza kudaleka apha aza kuxhamlisa wonke umntu. Kodwa sifuna amathuba emisebenzi aza kuhlala ixesha elide, afana nodederhu lweevenkile nezinye izinto ezinokwenziwa, ukuze sifumane abatyalimali sithi yizani apha,” utshilo. 
UMabuyane uthe lo mmandla uvelisa umbona omninzi, othi emva koko uthuthwe usiwe kwizibuko laseThekwini ukuze uthunyelwe kumazwe angaphandle. Urhulumente wephondo, ebambisene norhulumente kazwelonke, uncedisa ngombona omninzi olinywa kulo mmandla. 
Ngokokutsho kwenkulumbuso, amathuba emisebenzi aza kufumaneka xa kungqushwa umbona ngenxa yeziseko ezingundoqo ezakhiweyo neziza kuqhagamshela kwizibuko laseThekwini."	not available
sports	IPolokwane City ivul’unyaka omtsha ngeSundowns	"Iqela laseLimpopo, iPolokwane City, livule unyaka omtsha ngeyona ndlela incomekayo ngokuthi libethe iMamelodi Sundowns ngo’3-2 kumdlalo we-Absa Premier Soccer League obutshisa ePeter Mokaba Stadium ngale njikalanga. Eli lityeli lesibini kule sizini iSundowns isikha phantsi isitya sigcwele xa idlala neRise and Shine. Abalandeli bebhola bayinikele umva iPeter Mokaba Stadium bencume olukaBhulankethe emva komdlalo ovelise amagowuli amahlanu onke. Ukubethwa kweDowns kuthetha ukuthi amaqela asezantsi kwayo anethuba lokuvala umsantsa kule mpelaveki. Ngoku iPolokwane City ithe ngcu kwindawo yeshumi elinanye emva kokufumana amanqaku amathathu kumdlalo wanamhlanje. 
UGeorge Lebese uwuthathe umdlalo wawubeka kwelinye izinga ngethuba evalela emnatheni igowuli lokuqala emdlalweni kumzuzu wesithathu umdlalo uqalile kwisiqingatha sokuqala. Emva koko abadlali beDowns baquqe bebuyelela okwezulu laseMthatha kumhlaba wePolokwane – kodwa ngethamsanqa uGoerge Chigova ukwazile ukuchitha ibhola embi ebikhatywe nguPercy Tau. Kuyiwe kwixesha lokuphumla amakhwenkwe kaPitso Mosimane ephala phambili ngegowuli elinye eqandeni. Izinto zijikile kwisigaba sesibini ngethuba uJabulani Maluleke efaka igowuli lokulinganisa. Emva kwemizuzu emibini u-Oupa Manyisa wenze impazamo enkulu ngokuthi akhabele ibhola emva ethe yadibana noWalter Musona oqinisekise ukuba uDenis Onyango uyichola emva kwakhe. 
UManyisa uye wafaka igowuli leDowns lokulinganisa emva kwemizuzu emithandathu. NguRodney Ramagalela oqinisekise ukuba iPolokwane City ifumana amanqaku apheleleyo kulo mdlalo ngokuthi afake igowuli lesithathu. Uye wanyanzeleka uPitso akhuphe uLebese no-Anele Ngcongca abonzakeleyo. Kwiindawo zabo kungene u-Anthony Laffor noSiyanda Zwane. Ukubethwa kweDowns kuyiphindelisa emva kakhulu ngoba ibiseyiphambili kwamanye amaqela ngamanqaku. 
  
Polokwane City: Chigova, Semenya, Hlongwane, Maponyane, Mbonani, Seabi, Ramagalela, Phiri, Ndou, Maluleke, Musona. 
Mamelodi Sundowns: Onyango, Langerman, Madisha, Nascimento, Ngcongca, Manyisa, Kekana, Mabunda, Lebese, T.Zwane, Tau."	not available
sports	IBidvest Wits ithengiselwe usomashishini waseLimpopo	"Elinye lamaqela amadala ebholeni yaseMzantsi Afrika, iBidvest Wits, lithengisiwe. Ngenjikalanga yayizolo, iTshakhuma Tsha Madzivhandila ithe ithenge iWits kwaye yonke into sele icalanye. Sekuziiveki ezimbalwa kuvakele iindawo ngokuthengiswa kweBidvest Wits noxa abalawuli bayo bavele badla imu. Kukhangeleka ngathi iWits nosihlalo weTshakhuma Tsha, uMnu. Lawrence Mulaudzi, bavumelene ezintsukwini ezigqithileyo ngexabiso okukhokelele okugqibeleleni kwentengo yeqela. Iingxelo zithi iBidvest Wits iza kuzinza eThohoyandou, kwiphondo laseLimpopo, emva koko iguqulwe igama ibe yiTshakhuma Tsha Madzuvhandila kwisizini ezayo. Yona iTshakhuma Tsha liqela elidlala kwiGladAfrica Championship. IWits ibiza kufinca  iminyaka elishumi kungekudala. 
“Ngokusesikweni singatsho sithi iTshakhuma Tsha Madzivhandila liqela eliza kudlala kwiPSL emva kokuthenga iBidvest Wits nabadlali bayo,” itshilo ingxelo ekutshwe yiTTM kumakhasi wayo onxibelelwano afana noTwitter noFacebook. Kwelinye icala, iTshakhuma Tsha edlala kwiGladAfrika Championship sele ithengisiwe. Umba weWits usafuna ukutyikitywa yiPSL phambi kokusongwa kwesizini esamisiweyo ngenxa yekhorona. Akukho zinzo enkampini yeWits ngoku. Kuvakala into ethi uGavin Hunt nabadlali abahlanu abamkela iimali ezinkulu baza kuthengiswa okanye bakhululwe ukuze baye kwamanye amaqela. Abadlali abafana noThulani Hlatshwayo, uDeon Hotto, uS’fiso Hlanti nabanye bafunwa ngamaqela aquka i-Orlando Pirates neMamelodi Sundowns."	not available
politics	Uphinde wonyulwa uHolomisa	"Wonyuliwe kwakhona njengenkokheli ye-UDM uBantu Holomisa kwinkomfa yolonyulo nebibanjelwe eBloemfontein. Lo kaHolomisa ubethe ogxa bakhe abebebonakalise umdla wokongamela lo mbutho abaquka uMhlangabezi Ngebula nokwaligqala le UDM.  
Lo kaHolomisa ngumongameli wokuqala walo mbutho ukusukela oko wasekwayo kwiminyaka elishumi elinesibhozo egqithileyo. Umbutho ububambe inkomfa yawo yolonyulo yesihlanu ukusukela oko wasekwayo. 
UNgebulana uthi kumele ukuba lo mbutho ubonakalise iimpawu zokuba ungumbutho olawula ngentando yesininzi, yiyo lo nto idale ukuba abonakalise umdla wokongamela i-UDM. UHolomisa wonyulwe nngaphandle kwengxaki esekelwa nguLitchfield Tshabalala, waza uZolile Lavisa wonyulwa njengosihlalo walo mbutho, lo gama uBongani Msomi onyulwe njengonobhala jikelele. Esi sikhokelo sitsha sithwaliswe uxanduva lokuthatha lo mbutho siwubeke phezulu, 
ukutshintsha indlela uluntu elibona ngayo lo mbutho kwanendlela obonakala ngayo phambi kwabantu. Amalungiselelo olunyulo lonyaka ozayo aphambili kuluhlu lokuguqula izinga onyathela ngalo. Ethetha namalungu e-UDM uBantu Holomisa uthi, umbono wabo kukuqinisekisa ukuba abantu bayakhululwa kwiingxaki abadibana nazo.”Kumele ukuba nikhethe ukuba nifuna ukuhlala kule meko sihleli kuyo silizwe, okanye siyitshintshe ngokuqhubeka sivotela i-UDM ukuze iguqule intlalo yoluntu ngokubanzi,’uthethe watsho uHolomisa. Le komiti izakuqalisa ukulungiselela inkomfa yomgaqo-nkqubo yalo mbutho nekulindeleke ukuba iqhubeke kwiinyanga ezilishumi elinesibhozo ezizayo."	not available
politics	Igqala leANC ‘lifuna’ kugrunjwe amathambo walo aseRhawutini	"USAPHO lowayesakuba nguMongameli weANC uGqirha Alfred Bathini (AB) Xuma lufuna amathambo eli qhawe ukuba abuyele kowalo kuManzana eNgcobo, nanjengoko bebanga ngelithi sele evele amatyeli kumaphupha eentsapho zakwaXuma esithi ufuna ukubuyela ekhaya. 
UXuma wabhubhela eRhawutini ngo1962, emva kokuba nguMongameli weANC iminyaka elithoba ukusukela ngo1940. 
Kwiveki ephelileyo iANC, ngokukhokelwa nguNobhala * -Ace Magashule, ityelele ikhaya lakwaXuma kuManzana, ngokokulandela inkqubo yalo mbutho yokutyelela abo babesakuba ngooMongameli beANC.  
 Oku kuyinxalenye nemibhiyozo yeANC yokugqiba iminyaka elikhulu elinesithandathu. 
Kwindibano nosapho lakwaXuma, uMagashule uxelelwe izinto zambini, ezona zixhalabise usapho lakwaXuma.  
“Izinto esimxelele zona [uMagashule] kukuba sifuna umfanekiso oqingqiweyo [ka-AB Xuma] osedolophini eNgcobo, uvulwe ngumntu okwinqanaba lobuMongameli.  
“Enye into esimxelele yona kukuba sifuna amathambo katatomkhulu wethu abuyiswe eRhawutini, eze apha kuManzana,” kutsho umzukulwana ka-AB Xuma, uMthetheli Xuma. 
Kule ndawo inomfanekiso ka-AB Xuma kukwakho nokaWalter Sisulu. Yomibini le mifanekiso igqunywe ngeeplastiki ezimnyama. 
UMthetheli uthi emva kwendibano noMagashule, banethemba lokuba le mifanekiso izakuvulwa ngumntu okwinqanaba lobuMongameli, nokuba nguMongameli weANC okanye owelizwe. 
“Kukho imifanekiso eqingqiweyo elapha eNgcobo Heroes Park, futhi siyayamkela lo nto.  
“Ingxaki yethu kukuba * -AB Xuma wayenguMongameli weANC, ngoko ke umfanekiso wakhe sifuna uvulwe ngokusesikweni ngumntu okwinqanaba leANC. 
“Urhulumente waseMpuma Koloni wakhe wafuna ukuyivula le mifanekiso, kodwa sabaxelela ukuba sifuna umntu okwinqanaba lobuMongameli,” utshilo uMthetheli. 
UMthetheli ukwathe ikhaya liwulungele umsebenzi wokubuyisa amathambo ka-AB Xuma.  
“Utatomkhulu uvele ephupheni kubantu ababini balapha ekhaya, esithi ufuna amathambo akhe abuyele apha ekhaya. Ngelo xesha sasingekawulungeli lo mba, ngokwezezimali. “Ngoku sithi urhulumente makasincedise ngokwezimali, ukuze sibuyise amathambo ka-AB Xuma nowakwakhe uNosizwe kuquka nentombi yabo uNozipho.  
“UNozipho wasweleka ekuthambekeni kweminyaka yoo1970 eselubhacweni eSwaziland,” utshilo uMthetheli. 
UMagashule uthe bayivile inkxalabo yosapho lakwaXuma, watsho esithi uzakuyidlulisa koogxa bakhe embuthweni."	not available
health	Ubanjiwe ugqirha owenze ileta yomgunyathi	"Ibutho lophando ooKhetshe (Hawks) babambe ugqirha onamashumi amane anesine (44) kwisibhedlele sasePolokwane iRethabile Health Centre kulandela ileta yomgunyathi ebifuna imvume yokufumana iipilisi zokuthoba iintlungu ezibizwa ngokuba yi (morphine) kumaziko empilo abucala iiKhemetsi ukutsho.  
Iingxelo zithi, lo gqirha ungummi waseNigeria ebesebenzisa isignitsha yoogxa bakhe emsebenzini xa efaka isicelo sezi pilisi (morphine).  
Isithethi sooKhetshe eLimpopo uKapteni Matimba Maluleke uthi, bafumana isikhalazo esisuka emntwini malunga nelo gqiza obanika iipilisi ezingezizo. Isebe lezempilo kula mmandla lithi lizakuqhubekeka lisilwa ubuqhophololo kwisebe labo.  
Lo gqirha kulindeleke ukuba avele phambi kweenkundla zamatyala aseMankweng kwalapha evekini."	not available
sports	“Sifuna ukuyithelekisa nabalandeli bayo iMazembe”	"Namhlanje iSuperSport United izakungena kwinkundla yeTP Mazembe – apho izimisele ukuqala khona ukuphumeza khona injongo yayo yokuphumelela indebe yelizwekazi le-Afrika okokuqala kwimbali yayo. Amatsatsantsa a Pitori athathana neMazembe kumdlalo weCaf Confederation Cup ngecala emva kwentsimbi yesithathu emalanga eStade TP Mazembe ekulindeleke ukuba igcwale ime ngeembambo njengesiqhelo. IMazembe ziintshatsheli ezikhuselayo zale ndebe – kodwa iSuperSport United izithembile. Amakhwenkwe ka-Eric Tinkler akhe adlala neTP Mazembe kolu khuphiswano kumdlalo owaphela ebambene ngo’2-2 la maqela. Leyo yenye yezinto ezibangele uTinkler aye eDemocratic Republic  of Congo ngomzimba ongenaxhala – uyazi akulindeleyo kwiMazembe nakubalandeli bayo. 
Esona sixhobo seMazembe ngabalandeli bayo abadume ngokuzoyikisa iindwendwe. UTinkler ufikelela ityeli lesibini kumdlalo wamagqibela kankqoyi weConfederation Cup. Wayeqeqesha i-Orlando Pirates ngo-2015 ngethuba esiwa phantsi kwityeli lakhe lokuqala. Ukuba iSuperSport United iyaphumelela izakongeza kwindebe yeNedbank neMTN 8 eziphunyelelwe leli qela lasePitoli kwisithuba esingaphantsi konyaka. Umdlali weSuperSport ophambili, uThuso Phala, ulithembile iqela lakhe kwaye uthi bazimisele (bengabadlali) ukuthelekisa iMazembe nabalandeli bayo abangakufuniyo ukubethwa. Nakubeni kukho ukuzithemba kubadlali beSuperSport United phambi kwalo mdlalo – kodwa baseCongo besazi ukuba banomsebenzi onzima kakhulu phambi kwabo. 
“Sifuna ukuyithelekisa nabalandeli bayo iMazembe. Xa unabalandeli abaninzi abaqhele impumelelo – kuba lula kakhulu ukubakhathaza xa iqela likhaqhubi kakuhle. Sifuna ukuya phaya sinento enye: ukudlala ibhola ephucukileyo,” utshilo uPhala phambi kokuntingela eCongo. 
Abadlali abanamava beSuperSport United abafana noDean Furman, uClayton Daniels, uMorgan Gould noJeremy Brockie bebexakekile kumaqela esizwe – kodwa njengamajoni, kuya nyanzeleka babekhona kumdlalo wanamhlanje. UTinkler uzakuthembe kuBrockie ofake amagowuli aseshumini kolu khuphiswano eyedwa."	not available
politics	Ayangcwatywa amathambo wejoni leApla	"Ibe zizijwili kusapho lakwaJako ngoLwesithathu ngethuba kugaleleka amathambo etshantliziyo lejoni le (Apla) uNkululeko Jako kwisikhulo seenwqwelo-moya eMonti, efika noMphathiswa wezoBugcisa, iNkcubeko kwakunye neMidlalo ephondweni uPemmy Majodina. 
 I-Apla yayiliphiko lomkhosi wePan African Congress (PAC) ngethuba kwakusiliwa ingcinezelo. 
Amathambo kaJako agaleleke kwesi sikhululo ukusuka phesheya kweelwandle eBirmingham eBhritani. 
  
UJako uyangcwatywa ngoMgqibelo kwikhaya lakhe eMonti emva kweminyaka wemkayo. Wabhubha ngo1983 eselubhacweni eBhritani, emva kokulifulathela eli ngonyaka ka1963 . 
  
UMajodina uthi, okuye kwamlilisa xa ebona inginginya yoluntu ukufika kwakhe kuzokwamkelwa amathambo eli tshantliziyo kwesi sikhululo kukuba,  akukhange kube lula ukufumana amathambo kaJako. 
  
“Okubangela ukuba kungabilula ukufumana la mathambo kukuba lide eli thuba awamka ngalo uJako. Ayiyonto incinci iminyaka engaphaya kwamashumi amahlanu. Ndisokolisene namagosa ela lizwe bendifuna izinto ezininzi ezifana namapasi wakhe kuba besithi abanokukwazi ukusinika amathambo omntu ngaphandle kweziqinisekiso ezithile. Kodwa okubalulekileyo kukuba ude wabuya.” utshilo uMajodina. 
  
Usihlalo wombutho wePAC ephondweni uKhwezi Dalasile, ubulele urhulumente ngeenzame ezingaka azenzileyo phantsi kobunzima bokufumana ugxa wabo. Uyangcwatywa kumzi wakhe eAmalinda eMonti ngomso."	not available
sports	UTapelo Xoki uwakhulule AmaZulu exinaniselwe yiBloem Celtic!	"Kuthe huuu kuBenni McCarthy emva kokuba uTapelo Xoki efake igowuli lempumelelo emdlalweni obunzima. AmaZulu aphumelele ngo’4-3 ebetha iBloemfontein Celtic elwileyo kakhulu emdlalweni weDStv Premiership obutaka iintlantsi eJonsson Kings Park Stadium emalanga namhlanje. Usuthu, oluze kakubi kwezi ntsuku, luyeke iCeltic yabuya emdlalweni luhamba phambili ngo’3-1. 
Kodwa nangona kunjalo, uXoki unike AmaZulu impumelelo ebalulekileyo ngokubhakuzelisa umnatha ngembumbulu yebhola ayikhabe ibekwe phantsi ngaphaya komhlaba kanozinti ngomzuzu wokugqibela kwixesha elongezelelweyo. Amaqela asukelene umdlalo usaqala kucaca ukuba anxanelwe ukuphumelela. AmaZulu akhokele ngegowuli elifakwe ngu-Augustine Mulenga ngomzuzu weshumi elinambini. Emva koko uVeli Mothwa uvale ibhola kaMotebang Sera obekhangela igowuli lokulinganisa. UHarris Tchilimbou ulifumene igowuli lokulinganisa ngebhola eyinikwe nguSiphelele Luthuli. 
AmaZulu afumene igowuli lesibini emdlalweni ngebhola efakwe nguTapelo Xoki isuka echaphazeni emva kokuwiswa kukaMulenga ngaphakathi emhlabeni kanozinti. Balwile nabo abadlali beCeltic emdlalweni bekhangela indlela abanokufumana ngayo amagowuli lokulinganisa. Emva komsebenzi omhle, uVictor Letsoalo ufake ibhola ngentloko isuka kuLantshene Phalane. Phambi kokuphuma ngenxa yokonzakala, uSiyethemba Sithebe uhambe efake igowuli loSuthu obeluxinaniselwe kabuhlungu. 
Amakhwenkwe kaJohn Maduka abenamandla emva kokulinga naMaZulu kwisigaba sesibini futhi besekukubi kakhulu kwiqela ebelidlalela ekhaya. UXoki unike AmaZulu impumelelo engasoze ilityalwe ngegoli elihle umdlalo sowuphela. AmaZulu ahleli kwindawo yesixhenxe emva kokuqokelela amanqaku apheleleyo emdlalweni wanamhlanje. Yona iCeltic ikwindawo yeshumi elinambini – kodwa isenawo umdlalo engekawudlali ngoba ibikhe yabambeka emidlalweni yeCaf Confederation Cup ekhutshiweyo kuyo kwiveki ephelileyo."	not available
entertainment	UFaith umema wonke umntu azokurhabula kwibhekile yakhe	"OBEKADE eyiManejala yezeNtengiso kuMhlobo Wenene FM, uFaith Buyiswa Mtyida-Ngandi, ubhale incwadi yesiXhosa. 
Incwadi kaMtyida-Ngandi ebizwa “Ibhekile” iphume ebutsheni bale veki. Le ncwadi iqulethe imibongo engamashumi amathathu engemiba eyohlukeneyo. 
UMtyida-Ngandi uthi incwadi yakhe inemibongo efundisayo, ekhuthazayo nehlaba ikhwelo kwizinto ezenzekayo. 
Lo mbhali ebencokolela I’solezwe lesiXhosa engawuvali umlomo emva kokubona incwadi yakhe okokuqala. 
“Iyi-30 le mibongo. Kukho imibongo efana neZandla, Ubizo, Iintsomi zikamakhulu, Uthando, Ubhubhane njalo njalo. 
” Ilondoloza nolwimi lwethu lwesiXhosa le mibongo kuba isizwe esingalwaziyo ulwimi, okanye esiyeka ulwimi lutshitshe sisenkathazweni kakhulu,” kutsho uMtyida-Ngandi oyinzalelwane yaseSigubudwini eMthatha. 
UMtyida-Ngandi ukwangumbhali wamabali amafutshane nomthandi wemidlalo yeqonga. 
Ukusebenzela iziko lesiXhosa elifana noMhlobo Wenene kumenze wasithanda ngakumbi isiXhosa. 
“Ndingumthandi wolwimi lwesiXhosa, ndixelenge kwisikhululo sesiXhosa iminyaka emininzi. Ndisifundile nasesikolweni kodwa ukubhala okanye ukuba ngumbhali yinto ebendiyenza njee kuba ndithanda ukulala ngamagama, noba kungesiNgesi okanye isiXhosa,” kutsho lo mama wabantwana ababini. 
Ecacisa ngegama lale ncwadi, uMtyida-Ngandi uthi Ibhekile igalela izinto ezininzi. 
“Ibhekile siyayazi ukuba igalela izinto ezininzi, ingangamanzi, ubisi, isilawu, amasi okanye umqombothi. 
“Umntu akaseli ayigqibe nantoni na ephakathi ebhekileni. Nesixhosa sithi rhabula apha ungafinci, okwesibini xa ugqiba uyayidlulisela komnye umntu,” uMtyida-Ngandi utsho ekhumbula ingoma eyayisithi “hamba bhekile mus’ ukuhlala ndawonye. “ 
Le nkosikazi yakwaNgandi eMakhanda ithi igalele amava wayo kule bhekile. 
“Ndirhabulisa nabani na oza kuthi ayithenge, kwaye ndimema wonke umntu azokurhabula apha kule bhekile,” utshilo. 
UMtyida-Ngandi uthi imibongo kudala wayithanda esesesikolweni. 
“Mandithi isuka kude into yam nemibongo, ndikhumbula ndisekumabanga aphantsi eLittle Flower JSS, ndandityunjwa qho ukuba ndenze imibongo xa kuza kufika iindwendwe okanye abahlali. Ndikhumbula ngenye imini ndanikwa umbongo othi ukufa, mde ke loo mbongo, kodwa ndakwazi ukuwucengceleza nje ngeentsuku ezimbini, ” kubalisa lo mbhali. 
UMtyida-Ngandi uthi imibongo imnika ithuba lokudlala ngamazwi nethuba lokubonisa ubuncwane bolwimi lwethu. 
” Sinezafobe nezangotshe ezenza ulwimi lwethu ntubululu.” 
UMtyida-Ngandi ukwangusomashishini onenkampani iFaith’s Gifts Florist and Catering. Ukwangumfuyi weenkukhu nomhombisi wezihlangu ngemizobo. 
Kule ncwadi, uMtyida-Ngandi usebenze noMadoda Ndlakuse okwangumbhali noMpapashi eIzinwe Concepts, uFrank Nunon weWrite on Publishers, uMzoli Mavimbela onguMhleli kwakunye noThando Samuel ongumzobi. 
Xa uzifunela ikopi yakho ungathumela imbalelwano kwi-email engu: ngandisimele@gmail.com"	not available
sports	Iqale ngezinga eliphezulu iSuper14 exhaswe ngesigidi nguNkomonye	"Emva kwesithuba esisondele eminyakeni emini umbhoxo ungasadlalwa nabantu bengasawubukeli, imidlalo ye-Easten Cape Super 14 Rugby Tournament iqale ngezinga eliphezulu. Oku kwenzeke emva kokuba isebe leZemidlalo kwiphondo leMpuma Koloni elikhokelwa nguNksz. Fezeka Nkomonye libhengeze ukuba liza kuxhasa iSuper 14 ngesigidi serandi (R1-million) kwindibani yokuphehlelela itumente ebibanjelwe eMonti kwiveki ephelileyo. 
Yiminyaka elishumi elinanye ikhona le tumente yombhoxo kwaye yeyona inkulu eMpuma Koloni esele ivelise abadlali abaziqaqambise kumaqela amakhulu ombhoxo eMzantsi Afrika. Amaqela athatha inxaxheba kwiSuper 14 aquka iNcerha Leopards, iBlack Eagles, iAfrican Bombers, iYoung Leopards namanye amaninzi. Nangona iKhorona iphazamise iminyaka emibini yonke – kodwa isebe lithe lifumene ithuba elihle lokwenza amalungiselelo okuxhasa uphuhliso lombhoxo. 
“Ngenxa yeKhorona, ukhuphiswano khange lubekho. Siyafuna ukuqinisekisa ukuba sikulungele ukusingatha iSuper 14 Rugby Tournament yalo unyaka kwaye siza kuyilandela imiqathango yeKhorona. Ibalulekile kuthi le tumente ngoba yeyona ndlela esiqinisekisa ngayo uphuhliso lombhoxo othi uvelise abadlali abanokudlalela iEastern Province neBorder Bulldogs. Sinabantu abaphume kwiSuper 14 abafana noMakazole Mapimpi. Siyavuya abantwana baza kufumana amathuba ngenxa yeetumente ezifana nale. 
Okunye okusivuyisayo ngetumente kukuba iza kulumisa uqoqosho nanjengoko kuza kubakho ukuhambelana kwamaqela ngokwahlukana kwawo,” utshilo uNkomonye. Evekini yokuqala, iPark ibethe iYoung Leapards ngo’33-17, iHarlequins ivuthulule iBreakers ngo’57-5, iNcerha ibethe iBlack Eagles ngo’3-0, iEast London Police ibethe Kruinsfontein ngo’17-15, iGardens ibethe iTrying Stars ngo’21-19 yona iOld Selbornians yothuse iAfrican Bombers ngo’47-0. 
Imidlalo yempelaveki: 
Mgqibelo: Young Leopards vs Progress, Breakers vs Park, Black Eagles vs Harlequins."	not available
politics	Ubuqhophololo buphazamisa uphuhliso lelizwe – Jonas	"Abezopolitiko kufanele baxoze mphini wumbi ukuze bavakale eluntwini, kuba kuya kuncipha ukuthenjwa kwabezopolitiko luluntu.  
Oku kuthethwe ngusekela mphathiswa wezemali kweli uMcebisi Jonas ngethuba kusungulwa iBuffalo City Metropolitan Development Agency (BCMDA)  eyi-arente yomasipala ombaxa iBuffalo City, eMonti ngoLwesihlanu.  
OkaJonas ulumkise ngelithi kukho ukwanda kwabantu abenza ingxolo, bethembisa uluntu izinto ezingenokuphunyezwa lula.  
Noxa kunjalo uthe abezopolitiko mabavuke emaqandeni, bakhangele iindlela zokufikelela eluntwini, bandise iinkqubo eziphuhlisa iimfuno zoluntu. “Kufanele siqale ingxoxo entsha noluntu, senze isivumelwano esitsha, sakheni uqoqosho olukhula ngesantya esiphezulu, neliquka wonke umntu,” utshilo uJonas. 
Ukwagxeke ubuqhophololo, kwanokuqeshana kwimisebenzi ethile. UJonas uthe, “Injongo yethu yokwakha ilizwe eliphuhlayo libethwe kukunikwa kwezikhundla kwabathile, nabubuqhophololo.”  
Ukwakhuthaze ukuba kubekho into abemi boMzantsi Afrika abanamathelise kuyo ingqondo. “Ngexesha lengcinezelo ingqondo yethu sasiyinamathelise ekukhululeni eli lizwe, yintoni ngoku esiyinamathelise kuyo?  
Kufanele siyinamathelise ekulweni kokungalingwana phakathi kwabemi beli,” uqhube watsho okaJonas.  
Uthe isixeko saseBuffalo City kufanele kufanele sinamathelise ingqondo ekwakheni uqoqosho elibandakanya bonke abantu besi sixeko, urhulumento oluqinileyo nolungena buqhophololo, nophuhliso lezakhono.  
“Ukuba imali ingasetyenziswa ngokufaneleyo ungamkhulu umahluko esinokuwubona. Ukuba ngokomzekelo imali-sabelo yezindlu eMdantsane likhulu lezigidi (R100 Million), kufanele sibale ukuba yimalini kuleyo ezakushiyeka kubantu baseMdantsane.  
Ukuba asenzi njalo, umsantsa phakathi koluntu nabezopolitiko uyakuhlala ukhula,” woleke ngelo uJonas.  
Ukwathe linyathelo elibalulekileyo ukusungulwa i-arente ukwandisa amandla okuhambiswa kweenkonzo zika masipala, waphinda walumkisa ngokusetyenziswa kwezi arente njengesigqubu sobuqhophololo. 
“Ukuba nizakuqesha abantu abangenamava kule arente niyokube niwuphosile umhlola ngesona sizathu sokusungula iarente,” utshilo."	not available
politics	UMnquma usematheni	"Abahlali bakhal’esimantshiyane, Inkonzo zikarhulumente zinqongophele, Intlungu ibhalwe ebusweni, Yonk’into iyacweza, Oohlohlesakhe bazityel’itheko, Usizi lwent’ongazange wayibona, Amanzi yinto abangasayazi, Umbane awulothemba, Uburhalarhume buxhinile koohlohlesakhe, Kazi yozala nkomoni?  
Abantu bakuthi badangele, Abantu bakuthi balambile, Abantu bakuthi banxaniwe, Abantu bakuthi badiniwe, Abantu bakuthi bayintlekisa, Intsana zethu ziyanqwakuza, Kucacile salwel’ukuhlohla izisu zongqayimbana, Sasithi sivotela utshintsho, Kanti sivotela intshutshiso, Ikati ikhedamil’eziko ayinabani, Kodwa ilanga lawuze libeliny’uqhawuk’ujing’abantwana bedlala.  
Akukho nkang’idubul’ingethi, Sonke siyanqwen’ukutya iyogathi ngemicinga, Isimo sisinyanzelis’uba siy’emandlalweni ngesisu esicul’uNoyana, Kukho abatya isonka esiqatywe macala, Ngelixa kukho abasikhuma singenanto, UThixo akamkhethi wabuso bamntu, Nezenzeka ngobumnyama zisayakutyhilwa, Qhubani makhwenk’amadala sakh’umkhanyo.  
Kulityelwe ngomnt’olambileyo, Kulityelwe ngomnt’ongathathi ntweni, Kulityelwe ngolutsha olungenamisebenzi, Kulityelwe ngexhewukazi elingenamanzi, Kulityelwe ngenkonde engenambane, Kulityelwe ngedolophu exhifilili, Kulityelwe ngonolali ongenandlela, Kucingwa ngemoto zikanokutsho, Kucingwa ngokuqashana ngokwazana, Kucingwa ngokuqashana ngobuhlobo, Kuqhum’isincwaso esikhatshwa lilize, UMNQUMA usematheni ngezizathu ezif’amanqe.  
Kutsalelwana kwiinkundla zamatyala, Izwi lehlwempu alivakali, Ihlwempu lilila libuye lizithulise, Kodwa inyembezi zehlwempu ziyathetha, Zitheth’inyembezi zishiye umsinga wencindi yekhala, Ngeny’imini amaziny’akuba zinyanda, Kubenokukhala nokusineka, Liqaqambe izwi lehlwempu livakale naphantsi kwamanzi, Akhon’amehlo nang’exhag’umbombo."	not available
health	Isilumkiso kwabasela bekhulelwe	"Makuphezwe ukudlalela etywaleni kumanina akhulelweyo kuba oko kungabulala ingqondo kolo sizana losana kudale nokukhubazeka kulo. 
Oku kuthethwe ngethuba ikampani yodidiyelo tywala eyaziwa ngokuba nguSouth African Breweries (SAB) ibambisene nekampani ebizwa ngokuba ngu Eastern Cape Liquor Board (ECLB) bezibambe umsitho wokwazisa ngeziphumo zophando olwenziwe kwenye yeelokishi zaseBhayi nobelubandakanya abantwana abafunda kumabanga basaqalayo. 
Ongusomaqhuzu kwikampani yakwa-ECLB uKhanyile Maneli uthe, utywala bungunobangela wezinto ezimbi nezidungadunga umzi, esithi ukugxuphuleka etywaleni kwamantombazana yenye yazo. Uthe ukusela kwabamithiyo kuba neziphumo ezibi, kwaye kuchaphazela abo bangekazalwa.“Siyikampani yakwaSAB sizakuzibandakanya ngokupheleleyo sibambisene no- ECLB sisebenzisana ukulwa lo mtshabalalisi.” 
ULeana Olivier oyingqonyela yombutho obizwa ngokuba yi-Foundation for Alcohol Related Research (FARR) nobekhokela olu phando uthe, basebenzise izikolo ezilishumi elinesine kwilokishi yase- Bethelsdorp naseHelenvale baza bafumanisa ukuba yi 13% yabantwana abachaphazeke kwisifo iFASD, sifo eso esibangelwa kukusela kwabathweleyo. Uthe olu phando lwaqala ngonyaka ka 2013, kwaye lusezakuqhubeka ukuya ku2017 ngokuncediswa nguSAB no ECLB. 
“I-FASD, ibandakanya, iFAS iFetal Alcohol Syndrom ebandakanya ukufa kwengqondo ingasebenzi kakuhle isibetho esibuhlungu. Limalunga ne 75% uninzi lwamanina angacwangcisiyo, nto leyo ibangele ukuba banxile babe mdaka ngenxa yokuba besithi bacima iintlungu, nesuntswana eli le wayini komithiyo liyayonakalisa impilo yosana,” uthethe watsho."	not available
sports	UBaxter uza kuvavanya abadlali abatsha eZambia	"IBafana Bafana izakube iyinxalenye yetumente yamazwe amane eqala ngoLwesine iphele ngeCawe kwilizwe laseZambia.  
Umqeqeshi weBafana, uStuart Baxter, uchonge abadlali abatsha abaliqela azimisele ukubanika ithuba lokudlala namazwe angoomakhelwane afana neZambia, iZimbabwe neAngola.  
Nakubeni uBaxter enomnqweno wokuvavanya abadlali abatsha ababizele kwiqela lesizwe – kodwa unoxanduva lokuqinisekisa ukuba wakha iqela eliluqilima.  
Njengokuba uMzantsi Afrika ungakwazanga ukuya kwindebe yehlabathi (2019 FIFA World Cup) ezakube iseRussia kwinyanga yeSilimela – ngoku umqeqeshi weBafana Bafana kufuneka aqinisekise ukuba ilizwe liyaya kwitumente yamazwe ezwekazi le Afrika (Africa Cup of Nations). 
UStuart Baxter yindoda engoyikiyo ukuzama izinto ezintsha ezinokuncedisana neqela – kodwa ngoba le midlalo ifike ngexesha elibi lokuphela kwesizini yePSL, kufuneka aqinisekise ukuba uyakuphepha ukonzakala kwabadlali.  
“Sigqibe kwelokuba sinike wonke umdlali ithuba lokudlala kule tumente. Andifuni uRamahlwe Mphahlele abuyele eqeleni lakhe edlale imidlalo emibini kwisithuba seentsuku ezintathu (utsho ezekelisa). Abadlali abadala babalulekile ngoba ngabo ababonisa indlela abatsha. Ndiyafuna ukuphumelela, nelizwe lilindele impumelelo kuthi – kodwa yonke into kufuneka siyenze ngononophelo,” utshilo uBaxter koonondaba ekuqaleni kwale veki. 
UMphahlele, ohleli iinyanga eziliqela ngaphandle kokudlala ibhola, ubuyela kwiqela likaBaxter emva kokudlala kakuhle kwiKaizer Chiefs. Lo kaMphahlele ngomnye wabadlali ekulindeleke kujongwe kubo xa iBafana Bafana izama ukuphumelela le tumente yamazwe amane. URama uthe iqela lisakhathazwe kukungayi kwiFIFA World Cup – kodwa wathi alikho ixesha lokuhlala kulo nto.  
“Xa ungumdlali kufuneka uvuthulule uye phambili emva kokuwa. Akufuneki abadlali abatsha basifumane sisathe khunubembe. Kufuneka sibakhuthaze ukuze bazibone ukuba bangalinceda iqela lesizwe,” utshilo uMphahlele. 
UMzantsi Afrika udibana neAngola kumdlalo wokuqala ngoLwesine ngentsimbi yesithathu, iZambia ixikixana neZimbabwe kumdlalo wokuqala ngentsimbi yokuqala eLevy Mwanawasa Stadium. 
Oonozinti: Itumeleng Khune, Darren Keet, Brendon Peterson. 
Abasemva: Reeve Frosler, Ramahlwe Mphahlele, Thulani Hlatshwayo, Motjeka Madisha, Daniel Cardoso, Buhle Mkhwanazi, Innocent Maela, S’fiso Hlanti. 
Esiswini: Dean Furman, Siphesihle Ndlovu, Kamohelo Mokotjo, Teboho Mokoena, Bongani Zungu, Aubrey Modiba, Sibusiso Vilakazi, Thembinkosi Lorch, Keagan Dolly, Phakamani Mahlambi, Themba Zwane 
Iifolosi: Percy Tau, Lebo Mothiba, Ryan Moon"	not available
entertainment	U-iFani uthe ntshoo amehlo kwiikwayara	"OMNYE wababhexeshi kukhuphiswano lweekwayara zamaphondo ahlukeneyo iClash of the Choirs ezakuqala ngeCawe kuMzansi Magic, uthi ukubakhona kwakhe kolu khuphiswano kuzakutsala abantu abaninzi. 
Oku kuthethwe yimvumi eyinzalelwane kweli phondo * -iFani obhexesha ikwayara yaseNtshona Koloni kolu khuphiswano, nolukwisigaba sesithathu (Season 3). 
U-iFani uzakube ekhuphisana neekwayara zeemvumi ezifana noSfiso Ncwane (Free State), Kelly Khumalo (Gauteng), Busiswa Gqulu (KwaZulu-Natal), Penny Penny (Limpopo), JR (Mpumalanga) noBucie Nqwiliso (Mpuma Koloni). 
Ikwayara ezakuphumelela kolu khuphiswano, oluthe gqolo ukuphunyelelwa yiKZN, uzakuvuzwa ngesigidi seerandi (R1m), apho ikota (R250 000) izakuthi inikezelwe kubantu abahlelelekileyo. 
Iijaji zolu khuphiswa nguRebecca Malope, Anele Mdoda noZwai Bala, ze inkqubo ibhexeshwe nguLawrence Maleka ongene endaweni kaBonang Matheba ongumsasazi weMetro FM. 
“Abantu kufuneka balindele nantoni, kuba ndingumuntu ongenamava ekuculeni kuba ndiya-repha. 
Kodwa ke sisifundo esi, kuba siyabonisa ukuba ubani angenza nokuba yintoni xa ezimisele,” utshilo * -iFani. 
Ukwathe iClash of the Choirs yeyona nto ayijonge ngamehlo abomvu kulo nyaka. “Ndizakuphinde ndikhuphe iingoma ezimbini ezintsha mhlawumbi ndibone ukuba kuhamba ngoluphi uhlobo kumabonakude. Ndifuna ukugxila ekuphuhliseni umculo kaLex LaFroy oyirepha elinina phantsi kwenkampanini yam iDis Guiz,” utsho."	not available
entertainment	Iimvumi nabasasazi beMpuma Koloni babizwe kwiSATMA	"IIMVUMI kuquka nabasasazi beenkqubo zeMaskandi kwizikhululo zikanomathotholo ezincinane eMpuma Koloni, baphakathi koluhlu lwamagama atyunjwe njengabachongwa abalindele ukuwongwa ngembasa yeSouth African Traditional Music Achievement Awards (SATMA) kulo nyaka. 
Olu luhlu lubhengezwe kumsitho obubanjelwe eMbombela, eMpumalanga kwimpelaveki ephelileyo. 
Aba baquka iimvumi zeli phondo ezityunjelwe kwibakala leBest IsiXhosa Artist/Group ezifana noYallunder, Abafana bakuQumbu noSihlangu Semfene. 
Ukanti abasasazi bomculo wesintu kwizikhululo zosasazo zeMpuma Koloni abakhuphisana ngembasa yeBest Traditional Music Community Radio Presenter baquka uYandisa Zizele weKhanya FM yaseGcuwa, uSilulami Dumezweni weNkqubela FM yaseGqeberha, uKhangelani Ngxak’ isefrijini Nkosana weIngwane noJikijwa weNgqushwa FM. 
Lona iphondo leMpuma Koloni livan’ amandla nelaseGauteng, iLimpopo neFree State njengelona phondo linesebe lobuGcisa neNkcubeko elisebenzayo. Iya kuzala nkomoni? Iya kubonana ngaloo mhla mkhulu. 
Xa ufuna ukubona amanye amabakala nendlela yokuvotela omthandayo, ungatyelela kwa: www.satmaawards.co.za 
Xa uvota ubhala igama lalowo umchongayo, uthumele ikhowudi esecaleni kwegama lakhe ku49495, iSMS ixabisa iR1. 50."	not available
entertainment	UVovo uza kuvela kwiShort n Sweet	"Indumasi yeqonga lezonxibelelwano uVuyokazi Nguqu nowaziwa njengoVovo udume kakhulu ngokonwabisa uluntu. 
Iindaba ezichulumancisayo zezokuba uluntu liza kumbona rhoqo kumabonakude. Oku kulandela ukuba ethe wachongwa ukuba abe ngomnye wabasasazi kuMzansi Magic nalapho aza kuthetha ngobomi babantu abasithomo sifutshane neemeko abaphila phantsi kwazo. 
Le nkqubo, nebizwa Short ‘n Sweet, isekelezelwe kwilali yaseNquthu, ePort Shepstone naseKapa, kwaye ilandela ubomi bukaVovo nonephupha lokubanomntwana. Ikwalandela usomatekisi uThandazani Khubheka, nonqwenelela ukuqala usapho nesinqandamathe sakhe. 
Omnye wabathabatha inxaxheba kule nkqubo nguSikhumbuzo ‘Shota’ Mkhize, ofuna ukulungisa imeko emaxongo kwisithembu sakhe. 
UShirley Adonisi, ongumqulunqinkqubo, uthethe wenjenje: “Ezi nkqubo ngobomi babantu ziyathandwa kakhulu luluntu yaye ngazo sizimisele ukonwabisa nokufundisa ababukeli bethu.”"	not available
politics	Iqoshelisiwe inyewe yoluhlu labagqatswa beANC	"LIQOSHELISIWE uluhlu labagqatswa beANC abazakumela lo mbutho koomasipala abohlukeneyo beli loMzantsi Afrika. 
 Unobhala jikelele weANC uGwede Mantashe uxelele oonondaba eRhawutini izolo. OkaMantashe uthe olu luhlu lumele lonke uluntu, amanina enza isiqingatha ngelixa amashumi amabini eepesente ilulutsha, isibini seepesente ngabantu abakhubazekileyo. 
 UMantashe uqhube wathi, “UKhongolose uyazingca kuba kuwo onke amaphondo uluhlu labagqatswa limi ngokufanayo.  
“Oku kubonisa mhlophe ukuzimisela kweANC, inkqubela phambili yelizwe elingenamkhethe ngokobuni, nangokuxhobisa abo bakhubazekileyo.”  
Ukwathe amashumi amathandathu eepesente akolu luhlu ebefudula ekwangooceba.  
Ukwathe lo mbutho ukwiinzame zokukhetha abo bazakuba ngabagqatswa bobusodolophu koomasipala abambaxa kwakunye nabo babalulekileyo. 
 “Kubalulekile ukwazisa uluntu ngabagqatswa abazakuba ngoosodolophu. Ngokomzekelo iRustenburg, eMntla Ntshona, iyakhula ikulungele ukuba ngumasipala ombaxa ngokufanayo neBhayi kwakunye nePolokwane nabanye,” utshilo okaMantashe.  
Uthe bazakubhengezwa kwiiveki ezimbini abo batyunjelwe ukuba ngoosodolophu.  
UMantashe ungusihlalo wekomiti yeANC yamalungu amathandathu ejongene noluhlu labagqatswa balo mbutho.  
Amangama akolu luhlu azakugqithiselwa kwikomishini ejongene nonyulo kweli ngolwesine umhla wokugqibela wokungeniswa kwamagama."	not available
sports	Umqeqeshi uvuyela abadlali baseGcuwa abaye eJamani	"Umqeqeshi weqela laseGcuwa, iThunderbirds Ladies, uchumulancile ngabadlali bakhe abahlanu abantingele eJamani kunye neqela lase Mpuma Koloni labasetyhini.UThembalethu Apleni uvuyela abadlali bakhe bachongwe yiSouth Africa Football Association (SAFA) ukuba babeyinxalenye yeqela le phondo eliyokudlala imidlalo yobuhlubo namaqela waseJamani. 
UMaxwele Siphosethu, Skeyi Siyamthanda,Nanasele Onelisa, uKeto Yonela kunye noDekeda Zimasa ngabadlali beThunderbirds Ladies, abachongiweyo. U-Apleni uthi ukuchongwa kwabadlali bakhe abahlanu kuchaza ukhula kwebhola yabo kwaye lonto uyayivuyela. 
“Ngo-2014 kwachongwa abadlali abathathu, kulo unyaka kuchongwe abahlanu nto leyo esichulumancisa kwaye esicinga ukub ibonakalisa ukuphucuka komngangatho wethu xa siwuthelekisa nakuqala” utshilo Apleni Kwisizini ephelileyo yeSasol Coastal Stream League, iintwazana zika-Apleni ziphethe isizini zihleli kwindawo yesibini kuluhlu lwamaqela ela nqanaba emva kokuba intshatheli yaba liqela laseBhayi, iCity Lads. Ukanti kulena isizini iThunderbirds Ladies sele 
 idlale imidlalo emithandathu yayiphumelele yonke kwaye abadlali bayo ababini, uZimasa Dekeda noNanasele Onelisa babizwe kwiqela lesizwe labasetyhini abaneminyaka engaphantsi kwamashumi amabini. Apleni uthi oko kucacisa mhlophe ukuba uxhomile umngangatho wabo kule sizini. Ngabadlali abalisumi elinesihlanu abathe bachongwa kumaqela awohlukeneyo eSasol Coastal Stream League /Sasol Inland Stream League ukuba bayokumela iphondo kwimidlalo emithatha yobuhlobo abazakuyidlala namaqela waseJamani. 
Abadlali bazakuchitha intsuku ezilishumi bekhenkethile kwilizwe laseJamani njengokuba benduluke ngoLwesihlanu kweli. Olu hamba lulandela intsebenziswano eyatyikitywa phantsi ngurhumente weli phondo kunye nowaseJamani ngenjongo zokwabelana ngolwazi malunga namagqiinga wokuphuhlisa imidlalo phakathi kwalamazwe mabani."	not available
sports	‘Linesidima iqela elidlala kwiCaf Champions League’	"I’solezwe lesiXhosa lincokole nomlandeli omkhulu weMamelodi Sundowns othi ingase iqela lakhe ligqwese kwakhona ukuze lidlale imidlalo yeCAF nakwilixa elizayo. 
Pedro Mapelo: Bhota bhuti, unjani? 
Umlandeli: Kuhle Mhlekazi, kunjani kuwe? 
PM: Kuhle, enkosi. Khawuzichaze ngokufutshane, ungubani? 
Umlandeli: Igama lam ndinguZolani Skeyi. Ndihlala kwindawo ekuthiwa yiVergenoeg kude kufuphi kwidolophu yaseMonti. 
PM: Khawutsho, waqala nini ukuba ngumlandeli weSundowns? 
Zolani Skeyi: Ndaqala phaya ngo-1994. Lo mini kwakudlalwa umdlalo wamagqibela kankqoyi weBP Top 8 yiKaizer Chiefs neSundowns. Kwaphumelela iChiefs ngo’3-2 ngalo mini. Nangona yayihamba emva iDowns – kodwa ndayibukela indlela ebabenikelana abadlali. Yayingenambaliso. 
PM: Yintoni eyona nto ongasoze uyilibale ukusukela mhla walandela iDowns? 
ZS: Mhlekazi, ukubethwa kweSundowns kwiRothmans Cup kabini yiChiefs, yeyona yandibethayo. Ukuphumelela kweSundowns kwiCaf Champions League kundenze ndanelunda njengomlandeli wayo. Akukho sizathu sakungasithengi ngoku isikipha seDowns. 
PM: Ngowuphi umdlali omthandayo kwiDowns, kuba kutheni? 
ZS: Andinaye umdlali endingathi ndimthanda ngaphezulu kwabanye – kodwa ndiyakholwa kakhulu nguTiyani Mabunda noMotjeka Madisha. UMabunda ungumdlali oziphethe kakuhle kakhulu kwaye andikamboni efumana amakhadi. Kanti yena uMadisha udlala ibhola ephucukileyo kakhulu kwaye unekamva eliqaqambileyo ebholeni, uya kude. 
PM: Ulindele ntoni kule sizini intsha kwiSundowns? 
ZS: Yonke into isahamba kakuhle. Emva sisadlala kakuhle – kodwa kungase kuthengwe uLebogang Manyama ukuba kude kwacaca ukuba uyahamba uBilliat Khama otyolwa ngokungaziphathi kakuhle. Ndifuna indebe yePSL, hayi ezinye ezi iindebe ngoba linesidima iqela elidlala kwiChampions League."	not available
entertainment	Imvumi ibavusele ikhaya lisiwa	"IMVUMI eyindumasi kumculo weGospile, uButho Vuthela, ebezikhangelela umhlonyane nempahla yakhe edukileyo ethafeni ngethuba ebona ikhaya eliwohlokayo, wasikwa yimfesane.  
UVuthela, inzalelwane yaseMount Fletcher, uthe akusondela kweli khaya liseUpper Ngxaxha kwaWard 7 kuMasipala waseLundini, wabona intlungu ibhalwe esweni nakumama weli khaya lakwaQwabe.  
Lo mama uhlala nenkwenkwana eneshumi elinanye (11) leminyaka kwaye uphila ngesibonelelo salo mntwana.  
UVuthela, imvumi ephumelele intaphane yeembasa, ungene kweli khaya, wacela ukuthatha imifanekiso ngeenjongo zokunceda olu sapho.  
“Ndithumele imifanekiso kuSodolophu woMasipala waseLundini nakuCeba weWadi uMnu Sotsu. Emva kweveki baye bafika, bavumelana ukuba imeko imbi, nabo bathatha imifanekiso.  
Bendinexhala lokuba ngeli xesha lonyaka kuza kukhithika ikhephu, imvula ine, nale ndlu ibadilikele,” kubalisa uVuthela.  
UVuthela uthathe le mifanekiso wayixhoma kumakhasi onxibelelwano, wacela abahlobo bakhe ukuba bamncedise ukwakha eli khaya.  
“Ngokwenene abahlobo bam bakaFacebook bancedile, bakhupha oko banako, kwaqokelelwa nokutya,” kutsho uVuthela encokolela I’solezwe lesiXhosa.  
Ikhaya lakwaQwabe ngoku ligqityiwe, uVuthela ufuna ukunikezela ngalo mzi mhle kunene kolu sapho, kodwa inqobo yifenitshala engekabikho.  
“ Ndicela kuye wonke ubani onokukwazi ukusinceda nangantoni na, iimpahla (zenkosikazi ekwisiqu 36-38) impahla yabantwana (11-12), ukutya nefenitshala ukuze sigqibe lo msebenzi,” kubongoza uVuthela.  
Eli khaya litsha lifakelwe netanki eyi2500 yeelitha ngenxa yentsokolo yamanzi kula mmandla.  
Abafuna ukunceda bangaqhagamshelana neButho Vuthela Foundation ku: 073 261 6401 okanye butho.vutela@gmail.com"	not available
health	Umkhosi wokuncedisa abezempilo eMpuma Koloni	"UGALELEKILE kwiphondo leMpuma Koloni umkhosi weli weenkonzo zempilo, iSouth African Military Health Services, ukuza kuncedisa ekongeni abo bagula yintsholongwane yeKhorona. 
 
Lo mkhosi ugaleleke ngeCawe eBhayi kwaye uza kuthunyelwa kwiindawo ezahlukeneyo, eziquka iziko lokujongana neCovid-19 eligxunyekwe kumzimveliso wakwaVW eBhayi. 
 
Eli qela liquka oomongikazi abangamashumi amathathu anesihlanu, oogqirha abalishumi elinesibini noonompilo abanamava (clinical associates) abahlanu. 
 
“Urhulumente wephondo uza kuchaza izibhedlele oza kuthunyelwa kuzo lo mkhosi wabezempilo.  
INkulubaphathiswa uOscar Mabuyane ukholelwa ukuba aba nompilo bomkhosi baza kudlala indima ethe qabavu ekuncedeni ukulwa neCovid-19 ephondweni,” utshilo uMvusiwekhaya Sicwetsha, othethela iNkulubaphathiswa. 
 
UMabuyane, kwintetho yakhe noonondaba kwiveki ephelileyo, wenze isimemelelo ecela abantu bephondo ukuba badlale indima ukulwa le ntsholongwane. 
 
“Siyabacela abantu bephondo lethu bayithobele imiqathango yale Lockdown yokulwa iCovid-19, kwaye sonke kufuneka siyithathele ingqalelo le ntsholongwane. Sonke sinoxanduva lokuzikhusela, ukukhusela abanye abantu nephondo lethu lonke.”"	not available
entertainment	Umculo kaLukhsvuitton uthumela umyalezo kwabatsha	"UMCULO awenzayo uLukhsvuitton sisixhobo sokugqithisa umyalezo kulutsha, kwaye ukwayindlela yakhe yokubhodla oko kumtyayo ngaphakathi. 
Le mvumi, eneminyaka eli-18, iqale ukwenza umculo ine-13 leminyaka ubudala. Igama likaLukhsvuitton lokuzalwa nguLukhangele Lobese, uzalelwa kwilokishi yaKwaNokuthula ePlettenberg Bay. 
Incokolela I’solezwe lesiXhosa ngomculo wayo,  le mvumi ithi ithe yakuzibona iwuthanda umculo, yagqiba kwelokuthatha unyaka isebenza nzima ukufumana ulwazi lomculo kwikholeji eseKapa. 
Ngoku uLukhsvuitton sele ekhuphe iingoma eziliqela zohlobo lweCommentary Pop, iTrap neRnB. 
“Akukho nto ndiyonwabela njengokwenza umculo, ndikwakhangela amacebo aphucukileyo okuqaqambisa esi sakhono sam,” kutsho uLukhsvuitton. 
“Iingoma zam yindlela endikhupha ngayo okulapha ngaphakathi kum, ndikuzobe, ndandule ndikuphakele ilizwe. Oku kubaluleke kakhulu kum,” wongeze watsho. 
ULukhsvuitton ukhuphe amacwecwana amabini (EPs). 
Iingoma zakhe ezinjengoFumes, La Hillz, See You There noExilipho zifumaneka kwiivenkile zeintanethi. 
“Ophulaphule ezi ngoma ndifuna afumane into ukuze akwazi ukuyisebenzisa,” kutsho uLukhsvuitton. 
Le mvumi idize ukuba iza kongeza umculo wayo okwiEP ukuze ibe nako ukukhupha icwecwe layo lokuqala. 
Phulaphula ezi ngoma zimnandi kuyo yonke imingxili yomculo kwi-intanethi."	not available
sports	Amatsatsantsa a Pitori ahleli phezulu kwiPSL	"Noxa amagowuli engalingani nalawo afakwe kwimidlalo yayizolo – kodwa neyanamhlanje imidlalo ivelise amagowuli aliqela. ISuperSport United ibuyele enkcochoyini yePSL emva kokubetha kanobom iGolden Arrows ngo’5-2 kumdlalo we-Absa Premier Soccer League, eLucas Moripe Stadium, namhlanje ebusuku. 
Amagowuli weSuperSport afakwe nguReneilwe Letsholonyane, uThuso Phala, uChuikepo Msowoya, uCole Alexander noMorgan Gould. Amabini weGolden Arrows afakwe nguKudakwashe Mahachi noLerato Lamola. Amatsatsantsa ayayibethelela indawo yawo phaya phezulu kwiPSL nanjengoko enomnqwenu wokuphumelela le ndebe yePSL kule sizini. 
                                                                         
Nangona ihamba emva iMamelodi Sundowns ngokwemidlalo eyidlalileyo – kodwa inyukela phezulu kwiPSL ngokukhawuleza ngoba iyayiphumelela imidlalo yayo. Namhlanje ibethe iBloemfontein Celtic ngo’1-0, Dr Molemela Stadium. Igowuli lifakwe nguThemba Zwane kwisigaba sesibini somdlalo. Ngoku iDowns izakuqubisana ne-Orlando Pirates ukuzithemba kuphezulu kubadlali emva kwale mpumelelo. 
  
Kanti ngaphaya e-Old Peter Mokaba Stadium akubangakho qela eliphumelelayo kumdlalo obuphakathi kwePolokwane City neMaritzburg United. Igowuli leRise and Shine lifakwe nguJabu Maluleka – kanti eleMaritzburg lifakwe nguMohau Mokate. 
                                                                           
Yona iPlatinum Stars ibambene ngeqanda macala ne-Orlando Pirates kumdlalo obuseRoyal Bafokeng Stadium namhlanje. Umdlalo ubunawo amathuba – kodwa akukho nelinye elikwazileyo ukuwasebenzisa."	not available
politics	Masualle: Yabalilishwa into kaMasiphathisane	"INkulumbuso yaseMpuma Koloni uPhumulo Masualle uthi iphulo lokudibanisa uluntu norhulumente, elibizwa ukuba yiMasiphathisane, kungelishwa into yokuba lajikwa lenziwa isigqubu sezopolitiko. 
Ebethetha eBhisho ngoLwesihlanu ngethuba lomsitho weNtetho yoBume bePhondo ka2019. 
I’solezwe lesiXhosa libuze uMasualle, kwinkomfa noonondaba phambi kwentetho yakhe, malunga nomqela acinga ukuba wenziwe nguMasiphathisane kuqhogelwano loluntu norhulumente. 
“Yaba lilishwa into kaMasiphathisane. Yayiyinjongo entle kakhulu, eseyiyo nangoku, yokusombulula iingxaki zoluntu kwiiWadi oluhlala kuzo. Ngelishwa ke yajikwa yenziwa into yezopolitiko,” utshilo uMasualle. 
“Sigqibe kwelokuba simqale phantsi uMasiphathisane, simenze ngokutsha,” utshilo okaMasualle. 
Uthi uyathemba, xa ixesha livuma, ukuba uyakuphinda avele kwintengiso kanomathotholo eyayisithi siManxadanxada. 
UMasualle ukwathe urhulumente okhokelwa nguye, oza kuphelelwa lixesha ngoCanzibe, uwenzile amatiletile okutshintsha iimpilo zoluntu lwephondo. “Kukho uzinzo kurhulumente kwaye nendlela yethu yokusebenzisa imali ikwimo entle. Esi sisisekelo esihle kurhulumente ozayo,” utshilo uMasualle."	not available
politics	Intlungu yejoni laseMthatha	"Eyona nto yayibuhlungu kuMnu. Mzwandile Vena owayesakuba lijoni loMkhonto weSizwe xa wayendityelele esikolweni eNgangelizwe eMthatha, yayikukuba imbali yesizwe esiNtsundu eMzantsi Afrika ifana neyebali lomvundla oleqwa ngabazingeli beza kuwupheka bawutye. 
 Ibali lomvundla libaliswa ngumzingeli, nguye oyincutshe ngezinto zolonwabo, iintlungu, neemfuno zomvundla. Kunjalo nakwimbali yabaNtsundu ibhalwe ngabeLungu. 
Yiloo nto ke namhlanje sibalisa ngalo mlweli wesizwe. UMzwandile Vena isiduko sakhe ngumTshawe wesizwe samaMbalu. Imbali ngamaMbalu ithi, uTshiwo wazala inkulu yakhe uPhalo, waze ekunene wazala uGwali, waze eqadini wazala uThiso. 
AmaMbalu la aphuma kwiqadi likaTshiwo, aphuma kuThiso. Esi sizwe sathiywa ngenkabi yenkomo awabe eyithanda kakhulu uThiso. Nkabi leyo igama layo kwakusithiwa nguMbalu. UMbalu asililo igama lomntu. 
UThiso oliqadi likaTshiwo wabhubha engashiyanga mntwana wesende kwindlu yakhe oza kuthi asale elawula isizwe sakhe samaMbalu.  
Kuthe kwakuba nje uPhalo wamisela omnye woonyana bakhe uLanga ukuba angene kule ndlu yamaMbalu, abe yintloko nenkosi yaso. Yiloo nto xa bezithutha besithi: “Thina singamaMbalu, isizukulwana sikaNqeno noLanga. 
UMzwandile Vena wazalelwa eRhini ngowe1956, Kowabo bangabantwana abathandathu, ngamakhwenkwe amathathu neentombi ezimbini, yena ungumntwana wesibini. 
Abazali bakhe yayinguyise ongasekhoyo uJoseph Faku Vena nonina uPatience Nomonde, oyintombi yakwaMbekela eQunu eMthatha. Uyisemkhulu kanina ngomnye wabantu ababa nefuthe kubomi nemfundo kaGqr. Nelson Rholihlahla Mandela, oko kungqinwa nguMadiba ngokwakhe kwincwadi yakhe ethi, ‘Indlela Ende Eya Enkululekweni’ uthi wade wampha ihempe enkulu. 
Uyise kaMzwandile, uFaku Vena, wayezalwa nguPhohlwana nenkosikazi yakhe uMamCirha.  
Uyisemkhulu uPhohlwana wayengumsebenzi wasefama owayethengisa iinkuni nemifuno nowade wabangumntu oNtsundu owakwazi ukuzithengela iveni yokwenza lo msebenzi, de waphokela esogqitha naloo mLungu waloo fama.  
UmLungu wamcaphukela ngenxa yeso sakhono sakhe waza wamgxotha emtyhola ngelithi. ‘Uzenza umLungu’. Ukumka kwakhe kuloo fama waya kuhlala elokishini eJoza eRhini, nalapho waswelekela khona. 
Uyise uJoseph Faku Vena owayeyititshala wayengavani neziphathamandla zemfundo kangangokuba wayesoloko esuswa kwesi isikolo asiwe kwesiya, kangangokuba wade kwenye yeengxabano zakhe neziphathamandla waleqa umhloli ogama linguNel ngentonga emkhupha eklasini yakhe. 
UMnu. Mzwandile Vena amabanga akhe aphantsi wawafunda eRhini. Ibanga lematriki walipasa eSt John’s College eMthatha, wathi akuba egqibile wadlulela eFort Hare.  
Kulapho eFort Hare apho babesolwa ngobunqolobi ekunye nomntakwabo. Kwakusithi xa kukho ugwayimbo lwabafundi eFort Hare kuthiwe ngabo unobangela wolo gwayimbo, de iziphathamandla zikaRhulumente welo xesha ziye kunina zimthethisa ngoonyana bakhe abangabanqolobi. Seso sizathu esenza ukuba unina abuyele eMthatha. 
Uthe uMzwandile Vena eseseFort Hare wazimanya nombutho weANC waze wayisebenzela ngokusekhusini. 
Kuthe ngowe1980 wabhacela kumazwe angaphandle apho wafumana khona uqeqesho. 
UMnu. Mzwandile Vena uzeke uNomonde Ndindwa intombi yasemaNtlaneni eLusikisiki, balizwe ngabantwana abane, amakhwenkwe amathathu nentombazana. 
UMzwandile Vena yenye yamadoda awayetyunjwe ngumbutho weAfrican National Congress ukuba abe ngabalindi bakaNelson Rholihlahla Mandela emva kokuba ekhululwe eluvalelweni ngomhla we11 kuFebruwari 1990. 
UMnu. Mzwandile Vena wabanjwa nguRhulumente waseTranskei owawukhokelwe ngomfezeko-egqibeleleyo uGqr. K.D. Matanzima ngowe1987 etyholwa ngezenzo zobunqolobi. Wayekrokrelwa etyholwa ngokuba wenza isenzo soqhushumbiso nobugrogrisi ngomhla wama26 Juni 1985. 
Ngaloo mhla kuthiwa idolophu yaseMthatha yathi yahlokonyiswa luthotho loqhushumbiso lwebhombu olwatsho olunye emva kolunye nolwathi lwatshabalalisa izinto ezininzi nalapho kugcinwa khona i-oyili (fuel depot). 
Ngaphezu koko olu qhushumbiso lwatsho lwacima izibane zikagesi kwidolophu yonke kwatsho kwamnyama iiyure ezininzi lwaza lwaphazamisa noophayiphi bamanzi. 
Nangona kungazanga kwabakho mntu wonzakalayo kuloo ntlekele, kodwa wona umonakalo waba zizigidi ngezigidi zeerandi. 
Iphephandaba lesiXhosa laseQonce ‘Imvo ZabaNtsundu’ lomhla wesi8 Juni 1990 lakhupha inqaku elithi, “UVena Akanatyala,” labhala lathi: “UMTATA: UMnu. Mzwandile Vena, 32, owayetyholwa ngokuqhushumbisa iziko lepetula nelombane apha kweyeSilimela ngonyaka ka1985 uphume etshaya akuba efunyenwe engenatyala yiNkundla yeJaji. 
UMnu. Vena noyinzalelwane yaseQweqwe kufutshane apha, wabanjwa ngamapolisa aseMzantsi Afrika eKapa ngoAgasti ka1988 waza wathunyelwa eTranskei ngokugunyaziswa yinkundla yalapho. 
Ekufikeni kwakhe wadityaniswa noMnu. Mzimkhulu Tukela noMnu. Sonwabo Mbekela, xa bona betyholwa ngokumgcina kumakhaya abo.  
UMnu. Johan du Toit obenguMtshutshisi kweli tyala wazise iNkundla ukuba uMtshutshisi oMkhulu, uMnu. Chris Nel ufumene umyalelo ophuma kuMphathiswa weSebe lezoBulungisa uNkosi Phondolwendlovu Ndamase, esithi ityala likaMnu. Vena malibhangiswe. 
Nejaji uMnu. Davies wazise ukuba elo tyala lichithiwe. Lona ityala likaMnu. Mbekela nelikaMnu. Tukela lachithwa kwinyanga ephelileyo.  
UMnu. Vena ebekwajongene nesityholo sokufumana uqeqesho lwasemkhosini kumazwe asemzini.”"	not available
entertainment	Intsini yodwa kwi99% Zulu Comedy	"UKUSUKA kwisiqhulo ngamabhaso kaMiss Gwadana eDutywa apho abaphumeleleyo babenikwa iimfene zokuthakatha ukuya kwisiNgesi sokucela umsebenzi esithethwa kuSABC 1, amaqhula eli lizwe akwazile ukubashushubeza ngentsini abathandi bolonwabo kwi99% Zulu Comedy eOrient Theatre eMonti ngoLwesihlanu. 
Lo msitho wamaqhula ubuququzelelwe sisikhululo Ukhozi FM phantsi kweemfefe zomasipala ombaxa iBuffalo City. 
Amaqhula uTsepiso Nzayo, Zikhona Msuthu, Siyanda Maphumulo, Simphiwe Shembe, Tsoro, Smokey Nyembe, Jason Goliath noDonovan Goliath abonakalise isakhono sawo esingummangaliso ayenza yahlokoma yintsini iholo yaseOrient Theatre kwashushu umzimba, bambi belila iinyembezi zentsini kuloo ngqele yangobobusuku. 
Kuqale uTsepiso, othethe ngoqhankqalazo loonoteksi lwangoLwesihlanu esithi noxa zivakala izikhalazo zabo, angayaziyo yeyokuba ebengenaphi uOliver Tambo kwizikhalazo zabo. “Oliver Tambo, Oliver Tambo…ebengenaphi ke yena?” kubuze uTsepiso yatsho intsini. 
UTsepiso uthi ubaw’ uNelson Mandela inokuba uyayazi inombolo (ulwimi lwasejele). “Utata uhleli iminyaka engama-27 ejele, kutheni le nto singazange sikhe sive nokuba kukanye esithi ‘yimizuzu’ De Klerk.” 
UMsuthu yena ucebise oosisi ukuba basoloko bezigcina zisexhaleni izithandwa zabo. “Xa ifowuni ikhala, yiyeke ikhale kathathu ungayibambi uzakumbona uzakusoloko esexhaleni,” kutsho uMsuthu. 
Koosisi abashumanekileyo, uMsuthu ubacebise ukuba mabaye kwinkonzo yamaPostile, esithi kulula ukufumana indoda kula nkonzo. 
UTsoro, ohlahlambise iholo ngentswahlakazi yentsini, uthe isiNgesi sabantu abamnyama sohlukene. Kukho esikaSABC 1 (esokucela umsebenzi okanye ukubuza indlela xa ubani elahlekile) nesabasasazi boKhozi FM. “Uve umsasazi kuKhozi FM engafuni kuzifaka esiNgesini, esithi: le nto ngesiNgesi bathi yi…xa esitsho ke kuxa efuna ukuziguzula kweso siNgesi,” kutsho uTsoro. 
UTsoro wenze umzekelo ngemvumi yekwayito uMandoza, ecela abantu ukuba bayeke ukuhlasela le mvumi besithi ayikwazi ukuthetha isiNgesi. “UMandoza wophula isiNgesi sakhe hayi esakho.” 
UShembe ubalise ibali ngomsitho woonobuhle eGwadana eDutywa. “Kwakukho uMiss Gwadana, abantu ababengenele inguNtombikayise, Ntombizodwa noNtombizonke, bonke baphumelela iimfene zokuthakatha.” 
UMaphumulo yena uthi wakhe wagcinwa kumzi othile, apho wacinga icebo lokuziqalela ishishini. “Ndaqala ishishini lokuthengisa impepho kodwa zange ithengwe tu, ndagqiba kwelokuba makhe ndiyitshise kwaba kukuphela kweshishini lam oko.” 
USmokey uhlekise ngomsasazi woKhozi FM uSgqemeza esithi ziyamohlula iinombolo esenza umzekelo ngengoma yemvumi yeHip Hop uTuks ethi 525 600 minutes. “USgqemeza uvele athi watsho ke uTaks (hayi uTuks) ngengoma ethi, ethi, ethi 500 Hundred namanani amaninzi, uxakiwe ukuba uzakuthini.” 
USmokey uthi ukhe watyelela eLimpopo wafika kungekho mabonakude, abeTsonga bephulaphule isikhululo sabo iMunghana Lonene FM kudlala iOrlando Pirates neKaizer Chiefs. Uthi umsasazi walo mdlalo ebengabazi abadlali, esazi uSimphiwe Tshabalala kuphela. “Wayithatha uSimphiwe Tshabalala wayinika umnghana wayena, umnghana wayena wayinika umnghana wayena, umnghana wayena wayinika umnghana wayena…nalo inqaku! Ngubani ke ngoku ofake inqaku,” kubuze uSmokey, othi oziyiva kamba kwiSoccer Zone ukuba inqaku lifakwe nguBernard Parker. 
USmokey uthi into entle ngamaZulu xa ebhubhile kukuba aya ezulwini, akafani nomXhosa asiwa eMpuma Koloni xa ebhubhele eRhawutini."	not available
health	Ubuchwepheshe bokusombulula iingxaki zempilo emaphandleni	"KHA ufane ucinge xa uvuka ekuseni uphethwe ziingqaqambo okanye ungaziva kamnandi, kunyanzeleke ukuba uye kwiziko lezempilo. 
Xa ufika kwiziko lezempilo, abongikazi okanye ugqirha, akuxilonge adontse igazi, akuyalele ukuba linda iintsuku okanye iiveki phambi kokuba wazi eyona nto ugula yiyo. 
Konke oku kungatshintsha ukuba nje urhulumente waseMpuma Koloni, angawuphumeza umbono owenziwe ngabakwaMicrosoft bebambisene nabakwaBrightwave kulandela iApp (iqhosha lobuchwephese kwifowuni) eyenziwe ngabakwaPhulukisa Health Solutions. 
Le nkquleqhu, iza kubangela ukuba xa isigulana sifika kwiziko lezempilo sikwazi ukufaka iinkcukacha zaso kule App, ezifana nesazisi, ukuze kuvele yonke imbali yezempilo ngaso. 
Le App, iza kusebenzisana nebhokisi ethile ekwiziko lezempilo elithabatha inxaxheba koku, ukuze kwenziwe uxilongo, zibuye iziphumo ingaphelanga imizuzu engamashumi amabini. 
Ikliniki yaseQunu eMthatha, yenye yezichongwe njengezo ziza kuthabatha inxaxheba, ukuba nje lo mbono ufikela kwiintliziyo zabo basemagunyeni kurhulumente waseMpuma Koloni. 
“Esi sixhobo siza kubangela ukuba songe ixesha kuba kuza kubalula ukufumana iinkcukacha zesigulana. Nokuba wakhe wagonywa okanye waxilongwa kwenye indawo, esi sixhobo siza kubangela ukuba sazi banzi ngesigulana. 
“Ngokwenkqubo yethu yesiqhelo xa kukho isigulana esingakwazi ukusinyanga ngelo xesha, siye sitsale igazi lesigulana eso emva koko sithumele [elebhu] ukuze kubuye iziphumo emva kweentsuku okanye iiveki. Kodwa ngenxa yesi sixhobo, yonke into siza kuyenza ngemizuzu engephi sazi ngayo yonke ephethe isigulana,” kutsho umongikazi kwikliniki yaseQunu uWongekile Nkalane. 
Umongameli wakwaMicrosoft uBrad Smith uthi esi sixhobo sobuchwepheshe siza kudlala indima ebalulekileyo ekuguquleni imeko yempilo kwimimandla yasezilalini."	not available
entertainment	UKeke unxanelwe ithuba lokusasaza	"UTHANDO lwezosasazo lukanomathotholo lwenze ukuba uSisonke ‘Keke’ Mthathi azivulele unomathotholo othi yena kuFacebook. 
UMthathi, 27, rhoqo ngoMvulo ezintsukwini ushicilela ividiyo apho asasaza ngolwimi lwesiXhosa, ezama ukuveza intshisakalo anayo ngonomathotholo, ekwasebenzisa eli thuba ukucebisa, ekhuthaza abaphulaphuli bakhe ngezinto ezohlukeneyo. 
Eli gqiyazana laseMthathi, eQonce, liziteketisa ngokuba yiBoss Lady yaMaz’omoya. 
Xa esasaza inkqubo yakhe ayibiza Masifundisane kuFacebook, uMthathi uye ayisasaze ebambe umboko, aqale azazise engalibali nokuzithutha athi: 
“Mandikubulise ndikwamkele, igama lam ndinguKeke wakwaMthathi – iBoss Lady yaMaz’ omoya. NdinguMaMping’ isiduko, uSenzwa, uMawawa, uMbhalakankqoshe….” 
UMthathi ukhulele eGinsberg kwaseQonce, ngumama kunyana wakhe ononyaka omnye ezelwe kwaye ukwayiyo nemvumikazi yomculo womngqungqo. 
IBoss Lady izichaza njengomntu othanda ukukhuthaza nokonwabisa. 
“Ndingumntu okholwayo kakhulu, ndingumntu ozithandela abantu, ndithanda usapho lwam olundixhasayo, ndithanda ukukhuthaza nokonwabisa abantu,” kutsho uMthathi exelela I’solezwe lesiXhosa. 
Ukuphelelwa kukaMthathi ngumsebenzi kwindawo awayesebenza kuyo ngo2017, kwamnika ithuba lokubhaqa isakhono anaso sokusasaza. 
Waye wabona ithuba kwiNgqushwa FM kanti kukufezekiswa kwephupha kuye. 
Lo msasazi uthi ukhule ephulaphula Umhlobo Wenene FM, waqonda kwangoko ukuba uyabawela ukusasaza ukuze ilizwi lakhe liphilise abanye abantu. 
“Ukusasaza ndaqala eNgqushwa FM ngo2017, isikhululo siqala ukuvula, ndaya kwii-audition kwathi  kanti bayasibona isakhono sam sokusasaza. 
“Ndibulele kuSiphiwo Boqwana owandifundisa ukusasaza, ndibulele nakubaphathi bonke ngethuba abandinika lona,” kutsho uMthathi. 
Kwesi sikhululo saseNgqushwa, uMthathi wayesenza inkqubo yangentlazane ethi The Satisfaction phakathi kweyesithoba kusasa neyeshumi elinesibini emin’ emaqanda. 
“Indlela zange ibe lula kuba ndandiqala ukuba semveni komboko, kodwa ndibulela inkxaso yabaphathi nabaphulaphuli,” kuvakalisa iBoss Lady. 
Ngo2018, uMthathi wabizwa yiNkqubela FM eGqeberha, apho wafika wabhexesha inkqubo yangoLwesine ethi Isikhungo Samanina, nayo eyayiqala ngeyesithoba ngentlazane ukuya kweyeshumi elinesibini emini. 
Ebalisa ngokuqala kwakhe unomathotholo kuFacebook, uMthathi uthi zange alale, enexhala lokuvuka asasazele abantu. 
“Ngenye intsasa ndavuka uYolanda Mbolompo weAfroBae ebhale kuFacebook esithi ‘khasidike ngento oyithengisayo, sebenzisa ikhasi lonxibelelwano ukuthengisa olo shishini lwakho’  ndaqonda andithengisi nto kodwa ndinaso isakhono, kwaye ndiyayikhumbula iwayilese, ndakhuthazeka ngalo mazwi, ndavuka ndarekhoda ividiyo, ndamangazwa kukubona abantu beyithanda, bandixhasa babonakalisa umdla. 
“Ndaqonda mandinike abantu into abayithandayo, ndibonakalise isiphiwo sam, yaba sisiqalo eso sikanomathotholo kaFacebook. Rhoqo ngeMivulo ngo10:00-10:30  ndifaka ividiyo ndisasaza,” kutsho uMthathi. 
Ngoku iBoss Lady ilinde iziphumo zokuva ukuba iyangena kusinina kuMhlobo Wenene FM. 
Esi sikhululo siqhuba ukhuphiswano lokukhangela abasasazi abangamanenekazi. 
“Ndifake kwiinkqubo ezimbini, Ezolonwabo nakuLelikaYehova Ihlabathi. Ndineminyaka emibini ndisenza inkqubo yezokholo, ndibe neminyaka emine ndisewayilesini,” kutsho uMthathi othi wakhuthazwa kukuva usasazo lukaLulu Haarmans noBlaq Maci. 
UMthathi uthi unethemba lokufumana ithuba kuMhlobo Wenene ukuze naye abe ngumzekelo kwabanqwenela ukungena elusasazweni."	not available
sports	IBashee Eagles ziintshatsheli ezivunyiweyo zeMatta Easter Challenge	"Iqela lebhola ekhatywayo laseMbhashe, iBashee Eagles, lithwaliswe isithsaba ngokusesikweni kwimpelaveki egqithileyo emsithweni obubanjelwe eCaley J.S.S, eGcuwa. Oku kwenziwe emva kokuba iBashee Eagles izenzele imbali ngokuphumelela itumente eneminyaka emithathu ekuthiwa yiMatta Challenge Easter Tournament edlalwe kwiintsuku zePasika ekuqaleni kwale nyanga kaTshazimpuzi. 
Libe ziintshatsheli ezivunyiweyo iqela laseMbhashe emva kokuba labetha iMusketeers yaseMnquma emdlalweni owaphela kumapenela. Itumente yasungulwa nguMnu. Silence Matta – onethuba elide elisoja lophuhliso kwicandelo lezemidlalo. Umqeqeshi weBashee, uMnu. Malibongwe “Rajah” Masekwane, uxelele I’solezwe lesiXhosa ukuba iqela lakhe liyakuvuyela ukufumana indebe – kodwa injongo ephambili ibikukulungisa iqela ukuze liye emidlalweni ephantsi kweMathole League liyilungele. 
“Siliqela sichulumance kakhulu ngoba silunguselela imidlalo ezayo yesithili. Sivuyiswa kakhulu kukuba nemali esiyifumeneyo. Iza kusincedisa kwiindleko zokuhambisa iqela xa lisiya emidlalweni,” utshilo uMnu. Masekwana. “Enye imali siza kuthenga ngayo izinto zokuziqeqesha. Sibulela kakhulu umxhasi wetumente onike abantwana ithuba lokudlala ibhola. Isincedile itumente ngoba sikwazile ukusebenzisa abadlali abaninzi. Okubaluleke kakhulu kuthi ibe kukunika abadlali abatsha ithuba lokudlala ukuze bakwazi ukuqhelana nabanye,” utshilo uRajah. 
Iqela lakhe lizuze indebe ekhatshwe lishumi limawaka erandi (R10 000). Yona iMusketeers ifumene amawaka asixhenxe erandi (R7 000). Abadlali abazuze amawonga: UJulius Jonga ifumene iwonga lomdlali ofaka amagowuli amaninzi emva kokufaka amahlanu. Umdlali oqaqambileyo kwitumente yonke ibe nguMava Nonxuba weMusketeers. Unozinti oqaqambileyo ibe nguSifuba Siphelele. ULusanda Ntshobondwana wangumqeqeshi wetumente."	not available
sports	UTokyo Sexwale uzityande igila ngokwenzeka kwiSafa	"Njengokuba kusondela unyulo lweenkokeli ezintsha eziza kukhokela umbutho olawula ibhola ekhatywayo eMzantsi Afrika. Kwande ukutsarhana ngamazwi kwabantu ekulindeleke bakhuphisane ngesi sikhundla. ISouth African Football Association kulindeleke ibambe unyulo kwinyanga ezayo. UDanny Jordaan, oyinkokeli yalo mbutho ngoku, usiphakamisile kwakhona isandla sakhe – kodwa ke ngoku kukho igama likaNkosi Mwelo Nokonyane negqala lomzabalazo uTokyo Sexwale. Kodwa abakhuphisana noJordaan kunokwenzeka ugqatso lwabo lungahambeli ndawo ngoba kuvele into ethi umntu onelungelo lokuzigqatsela isikhundla sokongamela kufuneka abe ubambe isikhundla kwiSafa okanye kumanqanaba wayo iminyaka emihlanu. 
Lo nto ivulela uJordaan ngoba bonke aba basigxeleshileyo esi sikhundla bayakhatywa ngumgaqo-nkqubo. UTokyo Sexwale ongomnye wabagqatswa uthethe neentatheli kutshanje eGoli – apho athe wazityanda igila ngokwenzakayo kwiSafa. Le ndedeba ibagxeke kabukhali abantu abathandabuze ukulungela kwakhe esi sikhundla watsho echaphazela nomba otshisa ibunzi – ubumbano olunqabileyo. USexwale uthe imeko yebhola ekhatywayo iyafuna ukuphuculwa. “Umntu ophikayo ukuba ibhola yaseMzantsi Afrika igutyungelwe ziingxaki akazazi ukuba uthetha ngantoni. Le nto ayikho ngezikhundla. iSafa ayiloqumrhu lamntu. Umntu ofuna kungathethwa ngeSafa makathenge iqela lakhe lebhola,” utshilo uSexwale. 
ULucas Radebe ngomnye wamadoda ekucingeleka ukuba unomdla kwisikhundla seSafa – kodwa kukho ukuthandabuza ngaye ngoba umthetho uyamkhaba nangona esetyenziswa ngulo mbutho kwenye yeekomiti zawo. USexwale uyigxekile into yokusetyenziswa kwamagqala webhola – kodwa akhatyelwe ngaphandle ngamanye amaxesha. “Andilambelanga ukuphatha. Zininzi izinto endizizuzileyo ebomini bam kakhulu. Igalelo lam ebholeni alinambaliso futhi imbali yam ebholeni iyaziwa. Kudala ndincedisa ebholeni kwaye ndithi ibhola mayiphume ezingxakini,” utshilo uSexwale."	not available
politics	Iza kuthintela unyulo iAIC	"Umbutho weAIC ugrogrisa ngokuxaba endleleni yonyulo oluzayo ngomhla wesibhozo kuCanzibe ukuba awusonjululwa umba wendawo iqela elizibhaqa likuyo kuluhlu lwamaqela akumqulu wonyulo.  
Umongameli weAIC, uMandla Galo, ukuthethe oku kwiziko lemidlalo iLillian Ngoyi Kwazakhele eBhayi, ngethuba iqela lakhe beliphehlelela umqulu wezithembiso ngoMgqibelo odlulileyo. 
UGalo uthi ngowamashumi amabini kule nyanga, onke amaqela ezopolitiko abizelwa eGallagher Estate, eMidrand, yikhomishini yonyulo ezimeleyo i-IEC, ukuyotyikitya inkqubo yokuziphatha (code of conduct) nalapho i-IEC ifake amagama amaqela emnqwazini iAIC, ANC neAPC, kwathiwa iqela elifumene inani eliphezulu liza kuhlala kwindawo yalo ebelikuyo ngonyulo luka2014. 
“I-AIC ifumene inani eliphezulu lamashumi asixhenxe anesibini ngethuba kutsalwa emnqwazini, lo    nto ithi sichopha entloko kwiANC neAPC kodwa ngoku kumqulu woluhlu lwamaqela ubujikeleza, lo mbutho usemsileni. Inefuthe neyelenqe lezopolitiko yonke le nto yaye i-IEC kucace gca ukuba yoyika iANC. Iziphumo zidiza ukuba simelwe kukuchopha kwindawo yesihlanu okanye eyesithandathu kulo mqulu”, uphefumle ngelitshoyo.  
Kananjalo ufunge wathi ingcaciso yeIEC abayamkeli ngale nyewe yaye sebekrwece abezomthetho ukuthatha amanyathelo. 
Lo mbutho wasungulwa ngo2005 kwidolophana yaseMatatiele phantsi kwedabi lokuyilwela ukuze ifakwe kwiphondo laKwaZulu-Natal okanye ihlale eMpuma Koloni kusinina.  
Kungokunje iAIC inezihlalo ezithathu ePalamente lo  gama inkonye umnqongo kwindlu yowiso mthetho eMpuma Koloni. 
UGalo ugadlele ngamandla kananjalo ngedabi lemibala yeflegi yeAIC neANC.  
“Isisithuko into yabantu abazicingela ngcono kunabanye nabathetha amampunge athi iAIC ithatha abavoti beANC kuba besithi imibala iyafana. Ndiyavuma sinawo umbala omnyama kuba nathi simnyama lilonke uchaza ubuthina. Yona iANC ayizilibali ikuphela kombutho owalwela inkukuleko, lifikile ilixa lokuba ixelelwe ukuba ayingobanikazi bemibala yeli lizwe”, utshilo. 
Igcuntswana lamalungu weAIC aphuma kumaphondo onke ebekhona eBhayi ukuzophulaphula ukuba umbutho uqule kangakanani ukuya kunyulo."	not available
sports	Babuye imisila iphezulu abadlali beProteas noxa bephumile kwiT20 World Cup	"Iqela lesizwe loMzantsi Afrika leqakamba libuyele ekhaya lithe qhiwu imisila ngokungafaniyo nakweminye iminyaka noxa lingabuyanga nendebe. Kwinyanga ephelileyo, iProteas iye kwiT20 World Cup, ebanjelwe eDubai kulo nyaka, umoya uphantsi ngenxa yezinto ezenzekayo kwiqakamba yaseMzantsi Afrika. Emdlalweni wokuqala, abadlali abathile badala isankxwe ngokubonakalisa iiyantlukwano zabo zangaphakathi eqeleni lesizwe ngokungalixhasi iphulo elichasene nocalucalulo. Yinto leyo ethe iCricket South Africa xa izama ukuyilungisa, suka uQuinton de Kock wakhetha ukungadlali noxa ebuye wasixolisela isenzo sakhe emva kweentsuku. 
Kuzo zonke ezo zinto ezenzekileyo, abadlali beqela lesizwe babuyele ekhaya ikhona intlantsi yethemba emva kokuba bephumelele imidlalo emine kwemihlanu abayidlalileyo. Bavale itumente ngokubetha amaNgesi noxa ebavalele abakwazi ukudlulela phambili kwiT20 World Cup abakhokelwe kuyo nguTemba Bavuma. Amanye amaqela abethwe nguMzantsi Afrika aquka iWest Indies, iSri Lanka neBangladesh. Kodwa ekuqaleni wabethwa yiAustralia. Umqeqeshi weProteas, uMark Boucher, oye eDubai ephantsi koxinizelelo ngenxa yokuhambi kakuhle kwezinto, uyincomile indlela elidlale ngayo iqela lakhe kwitumente yehlabathi. 
Abanye babadlali abadlale ngendlela encomekayo ngethuba uMzantsi Afrika ukhupha iNgilane ngo’179-9 baquka  uKagiso Rabada, uBavuma noRassie van der Dussen. “Eli iqela labadlali lisekhondweni elihle,” utshilo uBoucher emva komdlalo eDubai. “Kuninzi esisa kufundayo siliqela. Kodwa imidlalo enje iza kusinceda ngoba siyidlale siphantsi koxinezelelo. Iqela lisakhula. Sinethemba lokuba liza kuqina ngokuhamba kwexesha. Lidinga nje intlahla – kodwa siyathemba ukuba liza kuza nendebe kungekudala,” utshilo uBoucher. UBavuma ibe nguKapteni wokuqala omnyama okhokele iProteas kwitumente yehlabathi. “Ufanelwe kukunconywa uTemba ngoba wenze umsebenzi omhle kakhulu,” utshilo uBoucher."	not available
business	Bakhahlela kuMthombo, iqhawe loqoqosho lwaselokishini	"NOXA nje ebeqhuba ushishino, ibiyinto ehlala isemdleni kuye into yokuphuhlisa abantu bendawo ashishina kuyo. 
Oku uMthombo Nkula (54), obhubhe kwiveki ephelileyo ngenxa yomhlaza, ebehlala ekuthetha rhoqo xa efumene iqonga. 
Iindaba zokubhubha kwalo somashishini, umnini weMthombo’s Palace yakwaN.U. 7 eMdantsane, zishiye uninzi lungothukanga nje, koko abanye bekhumbula imisebenzi yalo somashishini kuluntu lwaseMdantsane. 
UMphathiswa woPhuhliso loQoqosho, iMicimbi yezeNdalo nezoKhenketho eMpuma Koloni, uMlungisi Mvoko, uchaze uNkula njengovulindlela kasomashishini odlale indima evisayo kuqoqosho lwaselokishini. 
“Ukwazile ukukhokelisa umbono wakhe esebenzisa indawo yakhe ethandwa kunene eMdantsane, apho [iinjongo] ibikukusebenzisa ifuthe lakhe ukuze adale amathuba engqesho kubantu baseMdantsane neendawo ezingqongileyo,” utshilo Mvoko. 
Kwinqaku elipapashwe liphephandaba I’solezwe lesiXhosa ngo2018 emva kokufumana iwonga lephondo leLilizela, kwicandelo lenkcubeko nesitayile, uNkula wathi: “Ndivule ngonyaka ka2015, kodwa kwakulo nyaka kweza isikhululo sikamabonakude iMTV Base sifuna ukuqhubela inkqubo yaso yokuqaqambisa iilokishi. Ukusukela oko andizange ndiphinde ndijonge emva.” 
Kwimbalelwano usapho lumchaze uNkula njengodlale indima engenambaliso kuqoqosho lwaselokishini, efunqula abangaphangeliyo kwintswelongqesho. 
UNkula uza kungcwatyelwa kumadlaka osapho kwilali yaseQhukru, kwinkonzo yabucala eza kuzinyaswa kuphela ngamalungu osapho kwakunye nabakwaLizwi. 
Isigaba sesibini somngcwabo, siza kube sivulelekile kuluntu, koosomashishini, abezopolitiki kwakunye nemibutho yasekuhlaleni, kwaye siza kubanjwa ngoLwesihlanu (19 kweyeNkanga) eWisile (SN Nondlwana Society) kwaN.U. 8 eMdantsane ukusukela ngentsimbi yesithoba kusasa."	not available
entertainment	Umsasazi usinde ekufeni	"Umsasazi weUnitra Community Radio (UCR), uSikhumbuzo Manqina (48), akasalali buhlayo woyikisela ubom bakhe emva kwesiganeko esehle kwiiveki ezidlulileyo esiphantse semka nobom bakhe ngenxa yebala lakhe elimhlophe [albinism].  
UManqina uthi kuthe ngasuku luthile wakhupha inkosikazi nabantwana bakhe njengatata wekhaya, uthi kwakumnandi kakhulu kusapho lwakhe bengazi ukuba olu suku luza kuphela kabuhlungu.  
Bathi besahamba ngemoto yakhe yamoshakala kwaze kwanyanzeleka ukuba bamise, kodwa ngalo lonke eli lixa bezama ukulungisa imoto kwakukho imoto emi qelele, waze wathi xa evavanya imoto yakhe wabona okokuba aba bantu bebekula moto baphumile baya kusapho lwakhe njengoko wayelushiye ecaleni kwendlela, nalapho afike wava ukuba kukhona ukuxambulisana kodwa engeva eyona nto kuxambuliswana ngayo, kodwa ekuhambeni kwexesha uve enye yala madoda isithi abafuni bona kwaye bengafuni namoto, “asifuni zifowuni zenu! Singafuni namoto! Thina sifuna le nkawu inguSkura!”, uManqina uthi weva enye indoda isitsho. Uthi kulapho waqaphela khona ukuba ubom bakhe busesichengeni.  
Uthi la madoda athe esaphikisana ukuba bambulalele kwindawo leyo ababeme kuyo, kwafika amanye amadoda ekubonakala ukuba ahamba nala, uthi lawo ke amadoda ayengafuni nokuva, ayefuna into ibila ngokukhawuleza.  
Uthi yathi enye yala madoda ahamba ngeenyawo ‘madoda niyalibazisa, masikhawulezise senzeni le nto siyithunyiweyo sohlukane nayo’, uthi zininzi izinto abazithethayo ezamenza ukuba aqinisekise ukuba le yenye yeziganeko zokuzingelwa kwabantu abanebala elimhlophe ngelifuna ukwenza ububi kubo.  
Uthi uManqina waya emapoliseni nalapho wacetyiswa ukuba makayeke ukuhamba ngemoto yakhe ukuze bangamfumani abanqevu, kodwa lo nto ayimncedanga nganto ngokuba uthi akasalali buthongo ngenxa yokoyikisela ubom bakhe kwaye nabantwana bakhe bachaphazelekile yile nto njengoko babekhonjwe ngemipu, uthi ngalo lonke ixesha ephuma ngesango abantwana bakhe bayakhala bamcele ukuba aqaphele.  
UManqina uthi bona bengabantu abanebala elimhlophe baphila ubom bentshontsho, kwaye esi siganeko sivusa amanxeba ebesele ephola wokukhula ebukulwa ngenxa yebala lakhe. 
 Uthi umbuzo wakhe kukuba xa eza kuzingelwa ngale ndlela eyindoda endala inokuba kunjani kubantwana abancinci abahamba isikolo."	not available
politics	Bakhululwe ngesilumkiso kwizityholo zokubhunyula iR37 million eMnquma	"IBUTHO eliphanda ngamatyala anobuzaza ooKhetshe (Hawks) libambe amagosa alishumi elinesibini, emva kwezityholo zokubandakanyeka ekubiweni kwemali ekwizigidi ezingamashumi amathathu anesixhenxe zeerandi kumasipala waseMnquma. 
 
Ngentseni yangoLwesibini, iiHawks zibambe la magosa, kulandela uphando oluthabathe ixesha elide, nobeluqwalasele unaniselwano ngeziniki-maxabiso (tender), kwabe kutyeshelwe imithetho elawula ukuphathwa kwemali karhulumente kulo masipala. 
 
Isithethi seeHawks eMpuma Koloni uKapteni Anelisa Feni uthi obu bututu benzeke phakathi konyaka ka2014 no2016.  
“Kutyholeka ukuba batyeshele imiqathango esetyenziswayo xa kukhutshwa iziniki-maxabiso. Aba babanjiweyo bebekwiikomiti zokukhupha iziniki-maxabiso, kwaye le mali (R37 million) bayinike ngondlela-mnyama iinkampani ezintathu,” utshilo uFeni. 
 
Abo babanjiweyo bakhululwe ngesilumkiso emva kokuvela kwinkundla kamantyi eGcuwa. Bakuvela kwakhona kule nkundla ngomhla wamashumi amabini anesihlanu kwekaCanzibe. 
 
Amagama abo nguLuleka Nonyongo (39), Sakhumzi Madubela (38), Lusindiso Patric Boya (42), Amanda Ntamo (35), Grace Tasana (66), Ivy Sikhulu (46), Kulile Clock (43), Lubabalo Manjingolo (30), Viwe Phindile Madolo (44), Primrose Vuyokazi Gonya (43), Dunyiswa Olga Mrwetyana (34) kwanoZonwabele Plata (63)."	not available
business	Babuyile kwakhona ooNokhangela	"UMPHATHISWA wesebe lophuhliso lamaphandle kwakunye nezolimo eMpuma Koloni uMlibo Qoboshiyane uthi ukuqulunqwa kwesicwangciso esitsha sokuphuhliswa koqoqosho lezolimo kuza kutshintsha ubomi babafuyi nabalimi beli phondo. 
 
UQoboshiyane ebethetha eMonti apho amagosa esebe lakhe angamakhulu amathandathu anamashumi amahlanu anesixhenxe (657) athe axelelwa ngemigaqo emitsha yeli sebe ejolise ekuphuhliseni amafama asakhasayo kweli phondo. 
 
La magosa azakubenza ngala ndlela yeminyaka yoo1990 apho kwakukho amagosa karhulumente awayebizwa njengooNokhangela. “NgooNokhangela kwezinye indawo, ngabalimi kwezinye, ngooNobhula kwezinye indawo. Ezona njongo zabo izakuba kukucebisa abantu bakuthi ngeendlela zokulima nokufuya,” utshilo uQoboshiyane. 
 
Ngokwesicwangciso seli sebe, aba balimi kulindeleke ukuba bafumaneke kuzo zonke iiWadi zoomasipala beli phondo. 
 
“Esi sicwangciso sezolimo sitsha siza kuza neenguqu kwicandelo lezolimo, ukudalwa kwemisebenzi yesigxina, kwanokuncedwa kwamafama ukuze afikelele kwiimarike,” utshilo uQoboshiyane."	not available
entertainment	Omawukulindele kumdlalo iDoubt ngokuhlwanje!	"NANJENGOKO siyazi ukuba uKhanya Mkangisa uzakube edlala indima kaLindiwe, umakoti kwidrama entsha yeMzansi Magic-iDoubt, kodwa ngoobani abanye abakulo mdlalo? 
 Masijonge ezinye iimbuso ozakuzibona ngokuhlwanje uMvulo (11 Tshazimpuzi) ngo20h30 kwiMzansi Magic. Aba baquka uYonda Thomas odlala uSanele, ongumyeni kaLindiwe, ozibona ebanjwa ngelixa ezimanya.  
USanele utyholwa ngokubulala umdanisi wendawo yentselo (stripper) kwitheko lakhe elandulela umtshato (bachelor party), kwaye inkosikazi yakhe uLindiwe, ayifuni kukholelwa ukuba umyeni wakhe unetyala. Kwibali eli sibona uSanele ezama ukubonisa ukuba umsulwa-nanjengoko sibona ubungqina busiwa ngakuye.  
ULucia Mthiyane udlala unina kaLindiwe, uThembisile. UAmanda Quwe udlala unina kaSanele-uGrace. UGlen Gabela nguyise kaSanele-uJudge Jacob. USiyabonga Shibe ngumcuphi wamapolisa-uCaptain Dube. UMpolokeng Chabane unguLerato oyintatheli.  
USiyabonga Radebe nguMlungisi, ubhuti kaSanele. UNambitha Ben-Mazwi abe ngu-Unathi, udade boSanele. UKhaya Mthembu abenguVuyo, igqwetha elimele uSanele."	not available
health	Baxhatshazwa zizigulane oonogada eCecilia Makiwane	"Unogada wenkampani yakwa-Eastern Guard, uBulelani Limba, usinde ngezikasibi ngethuba evingcelwe zizigulane ezigula ngengqondo kwigumbi lazo eCecilia Makiwane.  
Ingxelo ithi ingxaki iqale ngethuba esinye sezi zigulana sinyanzelisa ukuba sivunyelwe sigoduke, yena wenza iinzame emva kokuqaphela ukuba izigulana zifuna ukuhamba. 
“Bandibethe emva kokuba beqaphele ukuba ndibiza abanye oogxa bam ukuba beze kundincedisa, kuba ndiqaphele ukuba baya besibandlongo-ndlongo, bandibethe bathatha umatshini wonxibelelwano ebendithetha kuwo,” kutsho uLimba.  
Uhambisa athi eyona ndoda ibimhlasela ngamandla imbethekise eludongeni ngentloko izihlandlo eziliqela.  
“Intloko yam ibuhlungu kuba lo mfo ebesisigantsontso sento eyondlekileyo, undibethekise edongeni ngentloko kaninzi zade zacima izibane, ndaneliduma ulibonayo apha entloko.” Lo kaLimba ukhalela indlela engakhuselekanga abasebenza phantsi kwayo, ekwatyhola abaphathi benkampani iEastern Guard ngokungabaniki mkhondo.  
“Sivalelwa nabantu abagula ngengqondo kwindawo evalelekileyo, sibabini kuphela bona bangaphezu kwamashumi amabini, kungoko kulula ukuba basihlasele,” uthethe watsho. 
Le ndoda ayiqali kuhlaselwa ngabantu abagula ngengqondo kwesa sibhedlele saseMakiwane.  
“Kulo nyaka uphelileyo ndabethwa kwangumntu ogula ngengqondo, ndonzakala imbambo kwelicala lasekunene, ndisaphefumla kabuhlungu nangoku ngenxa yaloo ngozi kwaye akukho nto yakhe yenziwa ngabaqashi nesibhedlele ngokunjalo,” utsho uLimba. 
 Ekuqaleni kwalo nyaka, usapho lakwaVena eMdantsane,  livakalise intlungu yalo ngonyana walo onguThobile Vena owabhubhela kwesa sibhedlele emva kokubethwa ngabantu abagula ngengqondo.  
UVena wabethwa wabhubha emva kokutshiswa ngamanzi abilayo ngonyaka ka2002, emva kokonganyelwa zezinye izigulane eCecilia Makiwane. 
Ongumlawuli kwesa sibhedlele uGqirha Mthandeki Xhamlashe, wathembisa olwa sapho ukuba uzakwenza uphando ngengxaki kaVena. 
Abasebenzi benkampani iEastern Guard bayakhala ngendlela abaphethwe ngayo engakhuselekanga sisibhedlele kuquka nenkampani abayiphangelelayo.  
Nangona bengavumanga namagama abo, bathi ininzi into abangayilandeliyo ngendlela abaqeshwe ngayo.  
“Asizazi nokuba siqeshwe nguEastern Guard okanye nguXhobani na kuba kukho ukuphixana kwezinto okuninzi, kuthwa iEastern Guard yanikela ngathi kwiXhobani, asiyazi into eqhubekayo,” utshilo umsebenzi.  
Ukanti uLimba uthi uziva enovalo nangona sele ephinde waqala emsebenzini esatyiwa zintlungu enjalo.  
Encokolela I’solezwe ngesi siganeko, uGqirha Xhamlashe, uthi nabo baxhalabile ngenxa yokonyuka kwezi ziganeko kwesa sibhedlele.  
“Sisexhaleni nathi sisisibhedlele, into entsha ngoku kukuba aba ngabantu abangena apha ngenxa yokusebenzisa iziyobisi, thina siyathomalalisa nje asinyangi ngokupheleleyo,” uthethe watsho. 
Uthi iinkampani zokhuselo baziqasha phantsi komqathango othile."	not available
sports	IChiefs iza kungcotshiswa yiDowns!	"BekumelE ukuba iKaizer Chiefs ziintshatsheli zesizini ka2019/20 emva kokukhokela ixesha elide.  
Akukabikho njalo ngoba ikhethe ukuba dikidiki endaweni yokucaca ukuba ifuna ntoni kule sizini.  
Namhlanje iza kungcotshiswa yiMamelodi Sundowns efuthela emagxeni kuyo emdlalweni weAbsa Premiership ekulindeleke utake iintlantsi ngentsimbi yesithandathu emalanga eOrlando Stadium.  
Amakhosi ashiya iSundowns ngamanqaku amathathu qha. Ukuba ingaphumelela iDowns, iza kuwuvala umsantsa ophakathi kwayo neChiefs ekhethe ukungayiphumeleli eyona midlalo ebalulekileyo kwiveki ephelileyo. 
 Nangona izinto bezingalihambeli kakuhle iqela likaPitso Mosimane ixesha elide, kodwa ukubetha kwalo iGolden Arrows ngo’1-0 ekuqaleni kwale veki kubuyise ukuzithemba ebadlalini kwavuselela nethemba lokukhusela indebe eliyiphumelele kunyaka ophelileyo. Ukuba iChiefs ingabethwa namhlanje, iSundowns ikwazi ukuyibhukuqa, lo nto ingalihlazo elingasoze lilityalwe ebholeni yaseMzantsi Afrika. 
Ifike ngexesha elibi iSundowns ngoba iChiefs yonzakalelwe nguLeonardo Castro okhutshwe kwangoko emdlalweni ogqithileyo.  
Kanti yena uSamir Nurkovic ngeke adlale ngenxa yamakhadi atyheli amaninzi awafumeneyo. Yinto engamonwabisanga leyo uErnst Middendorp ngoba iifolosi ezingekhoyo, ngabona badlali athembele ngabo.  
“Kubuhlungu ukuphulukana nabadlali, kodwa sikhangela isisombululo ngoku. Ukungabikho kukaNurkovic noCastro emdlalweni obaluleke njengalo yinto esingakhange sayicinga. Bobabini ngabona badlali abadlala kakuhle,” utshilo uMiddendorp emva kokuba iqela lakhe lidlale ntanganye ngo’1-1 neStellenbosch. 
 IChiefs idlale ngethuba lokuthatha indebe ngethuba iphisa ngomdlalo kwiCeltic ephumelele ngo’3-1 kwiveki ephelileyo. Ngoku iSundowns iya emdlalweni wasemalanga ifuna into enye, ukuphumelela ukuze ilingane neChiefs ngamanqaku. Ingenzeka lo nto ukuba ingazimisela. 
UPitso uyibethe ngoyaba into yokubaluleka komdlalo wanamhlanje.  
“Andiqondi ukuba ngumdlalo oza kugqiba ngelona qela eliza kuphumelela indebe,” utshilo."	not available
health	Ichiza likaGawulayo	"Phambi kokuba singene kulo mxholo wechiza likaGawulayo, singathanda ukuthi gqaba gqaba ngalo mba wokubanjwa kukamam’ uNomasikizi Konza.  
UKonza, kwabo bangamaziyo, ngusosithili kamasipala wengingqi yase-Amathole. Utyatyekwa ngezityholo zokurhwaphiliza izigidi zeerandi. Uphume ngebheyile ye-R15 000, kwaye kulindeleke ukuba abuyele enkundleni phaya kweyeKhala.  
Okwangoku uzakuqhuba ngomsebenzi wakhe kwamasipala. Ziindaba ezinkulu ezi, kwaye zifuna ukuxoxwa banzi ngoomasipala abaphantsi kwengingqi yaseAmathole. Sakukhe sibone ukuba iyakuzala nkomoni na. Siyakuqinisekisa ukuba siyalilandela eli tyala, kwaye siniphakele ngobunjalo balo. 
Ukubuyela kumxholo wanamhlanje, ichiza likaGawulayo, sifumene imibuzo ngalo. Owokuqala uthe gqi ngentseni yayizolo kudliwano-ndlebe nejelo losasazo lasekuhlaleni nalapho bebefuna ukwazi ukuba ingaba ingxelo yethu esihloko singu “ichiza likaGawulayo lizakuvavanywa eMzantsi Afrika” ithetha ukuba siyiphumelele imfazwe? Hayi. Luvavanyo.  
Kuzakuvavanywa iHVTN702 ekukhangeleka ngathi iyakwazi ukomeleza amajoni omzimba. Into eye ingahlali kamnandi kuthi xa kusenziwa uvavanyo olulolu hlobo ngumba wokuba abantu abazakuthatha inxaxheba kuvavanyo bakhethwa njani?  
Siyakukhumbula ukuba ayikokokuqala kusenziwa uvavanyo olulolu hlobo kweli lakuthi. Umzekelo kwaZulu Natala kwakhe kwayiwa kwakhethwa abantu abahluphekayo bethenjiswa ngentlawulo xa bethathe inxaxheba. Babhatalwa, kodwa uvavanyo lona zange lusebenze. Kwashiyeka abantu besosuleleka ngugawulayo.  
Andithi kaloku xa ufuna ukujonga ukuba ichiza lizakunqanda uGawulayo kufuneka usebenzise abantu abangenaso isifo. Kufuneka ubatofe ngechiza elo, wakugqiba ubosulele ngoGawulayo, ujonge ukuba bayosuleleka na. 
 Ukuba liyasebenza, kuhle. Ukuba alisebenzi ushiyeka nabantu abasuleleke nguGawulayo. Unzima umcimbi wezinto ezinje ngoba kufuneka zenziwe."	not available
sports	URainer umkile, intoishiyeke noBaloyi	"UBrian Baloyi, umqeqeshi wonozinti kwiKaizer Chiefs, kuyanyanzeleka ukuba azimele ngenqayi elangeni ngoku futhi abonise wonke ubani ukuba ngenene lo msebenzi angawenza ngaphandle kokusingathwa. Igqala eliyingcaphephe kwicala lokuqeqesha oonozinti, uRainer Dinkelacker, unike uBaloyi iintambo ngokusesikweni ukuba ibenguye owenza umsebenzi wokuqeqesha nokulola izakhono zoonozinti kweli qela laseNaturena.  
Njengokuba wabuyiswa buphuthuphuthu kwixesha lakhe lokuphumla kunyaka ophelileyo emva kokuba uDennis Rudel, owayengene endaweni kaRainer, wagqiba kwelokuba ayishiye iChiefs, ngoku kuye kwafikelela ixesha lokuba abuyele ekhayeni lakhe eGermany. 
UDinkelacker, onamashumi amathandathu anesixhenxe, uncede iChiefs yavelisa oonozinti abaphume izandla esingabalula kubo uBrian Baloyi, uRowen Fernandez, * -Arthur Bartman, * -Itumeleng Khune noBrilliant Khune ukusukela ngo-1999, unyaka awafika ngawo kweli lizwe loMzantsi Afrika.  
Yena uBaloyi ubuyele kwiChiefs phambi kokuqala kwale sizini iqhubayo. Kwezi nyanga zintlanu zidlulileyo ebephantsi koqeqesho lukaDinklelacker.  
Umsebenzi wakhe ophambili ngoku uBaloyi kukuqinisekisa ukuba uKhune, uKhuzwayo noReyaad Pieterse bakwisimo esilungele umdlalo ngamaxesha onke. “URainer uthathe umhlalaphantsi ngokusesikweni,” utshilo uVina Maphosa, isithethi seChiefs izolo."	not available
sports	‘Yona iSuper Cup yeyethu,’ utsho uDingani	"I’solezwe lesiXhosa libambe bucala umlandeli omkhulu weMamelodi Sundowns eSisa Dukashe Stadium kwimpelaveki edlulileyo – apho alixelele ngothando lwakhe lwebhola neqela lakhe. Masive isizathi sakhe esabangela alandele into yakhe yedwa kowakhe. 
Pedro Mapelo: Wamkelekile kweli phephandaba Dawana, gqabagqaba ngawe! 
Umlandeli: Ndiyabulela kuni. Igama lam ndinguSandile Dingani, ndihlala kwaZone 17, eMdantsane. 
PM: Njengokuba uyithanda iSundowns, watsalwa yintoni apha kuyo? 
Sandile Dingani: Yaah! Ndiyithanda kakhulu iSundowns. Ukuyilandela ndaqala phaya koo’1985, umphathi wayo isenguZola Mahobe. Ngelo xesha yayidlala ibhola enomahluko kwamanye amaqela. Ibhola yayo ndayithanda kakhulu. Ekukhuleni, ekhaya babethanda iKaizer Chiefs – ndagqiba kwelokuba ndibe yiDowns man. 
PM: Ukweliphi isebe labalandeli? 
SD: Ndikwi-East London Supporters. Kumnandi ngoba xa ungumlandeli weSundowns uyakwazi ukuya kwiindawo ezininzi, ufumana izaphulelo kwiivenkile ezithile. Ngamanye amaxesha sizonwabisa ngokuthi sidlale imidlalo nabanye abalandeli. Kumnandi ukuba phakathi kwabantu beSundowns ngoba bohlukile kwabanye abantu. 
PM: uziva njani emva kokuba iqela lakho liphumelele iCAF Champions League? 
SD: Yhoo! Kumnandi ngendlela engathethekiyo. Umgangatho weSundowns ngoku uphakamile kakhulu. Amaqela amakhulu afana neKaizer Chiefs ne-Orlando Pirates ayakuthatha kule ndawo sikuyo – aye phambili wona. Yayidlala kakuhle kubaqeqeshi bangaphambili – kodwa apha kuPitso Mosimane siyaphumelela ngoba ufike watyala ukuzithemba kubadlali. Ungayijonga nendlela edlala ngayo, ayixhamazeli ebholeni. 
PM: Ulindele ntoni kule sizini kwiDowns? 
SD: Ndiqinisekile, iSuper Cup siyayibamba – kuba naseJapan, sizakuxhathisa. Kunyanzelekile ke siyikhusele indebe yePSL. Ndilindele senze enye indebe phantsi kukaPitso – njengoko sisazi ukuba nguye umqeqeshi omnyama ophumelele indebe yePSL kweli lizwe."	not available
sports	Funeka: Unekamva eliqaqambileyo uNogogo	"Baphume bexolile abalandeli bamanqindi abebezalise iOrient Theatre – apho bekubanjelwe khona itumente yamanqindi ekudidi oluphezulu kutshanje ebisingathwe yiXaba Promotions. 
 Kowona mlo obuphambili, igqala emdlalweni wamanqindi, uAli Funeka, limngombe waphoselwa itawuli * -Uyanda Nogogo kumjikelo wesixhenxe kwimfazwe ebikudidi lweJunior Middleweight.  
Zombini iimbethimanqindi beziphuma eMdantsane – ikhaya lamanqindi.  
Yena uSabelo Ngebiyane waseKapa ugoduke exwaye iintshinga ezimbini eyoMzantsi Afrika neLegends Foundation emva kokunabisa uSikho Nqothole kumjikelo wesithandathu kudidi lweJunior Bantam.  
Umlo wokuqala phakathi kwezi mbethimanqindi waphunyelelwa kwanguNgebiyane ngamanqaku. 
UFuneka umchaze okaNogogo njengomntu onekamva eliqaqambileyo emanqindini.  
“Mandimncome lo mfana, ebezimisele kakhulu. Khange ndicinge ukuba singahamba imijikelo emingaka. Unekamva elihle kakhulu emanqindi,” utshilo uFuneka. 
 Ephefumla ngempumelelo yakhe uFuneka uthethe wenjenje:  
“Mandilibulele iqela labaqeqeshi bam ngokusebenzisana nam ngethuba sisenza amalungiselelo. Sisebenze ngokuzimisela kakhulu phambi komlo. Khange siwuthathe kancinci umlo. Enye into esebenzileyo ngamava.” 
Kanti yena uNogogo ubulele abaphathi bakhe ngokumnika ithuba lokulwa nomntu owaziwayo emanqindini.  
“Mandibulele umququzeleli wam uMnu. uMatiti ngokundithemba nangokundidibanisa nembethimanqindi ekudidi oluphezulu ngenjoFuneka. Ndibulele intsebenziswano endiyifumene kubaqeqeshi phambi komlo. Ndiyaxolisa ngokungenzi ngendlela ebesifuna ngayo kodwa imidlalo injalo; namhlanje uyaphumelela ngomso ungaphumeleli. Ndisemtsha ndiza kubuyela enkampini ndiyo kulungisa iimpazamo zam,” utshilo uNogogo 
Iziphumo zamanqindi: USinethemba Kotana ubethe uZolile Miya kumjikelo wesixhenxe, uLandi Ngxeke ungqengqise uMasixole Langa kumjikelo wesibini, uLusizo Manzana unabise uThobela Nukwa kumjikelo wokuqala. Yomithathu imilo ibukudidi lweMpukane. 
 Kudidi lweNgcongolo, uBangile Nyangani udlale ntanganye noSibusiso Bandla emva kwemijikelo emithandathu. 
 USabelo Tokwe ubambene ngamanqaku noAphiwe Rasmeni kwintambanani. 
isibhalo@inl.co.za"	not available
politics	Bayaphela abasebenzi bakamasipala eBhayi	"Bayaphela abasebenzi bakamasipala abasebenza ezilokishini; izigwinta zibaphumele iphulo. 
Kule mpelaveki siyishiyayo ezi zigila-mkhuba zihlasele ngolunya zaphalaza igazi labasebenzi bakamasipala iNelson Mandela ngethuba beyokulungisa umbhobho welindle obuzele, uphuphuma, kwilokishi yaseZwide. 
Kule ntlekele kuvakala ukuba aba basebenzi bane bebekhwele itrakhi kamasipala nalapho kugaleleke ooguluva bexhobe befohlele ngemikhono yeekati, bayikhomba kubo esiqwini emva koko bathathelwa yonke into yabo neminxeba yabo. 
Osisithethi sikasodolophu walo masipala, uGeorge Geleba, uthe abanelanga nje ukudlakazelisa aba basebenzi; bathathe izinto zabo, koko baqokelele zonke izixhobo zikamasipala ebezilapho bemka nazo. 
UGeleba uhambise wathi kungoku nje enye yaloo madoda ingxwelerhekile, ileli ngandletyana-nye esibhedlele. 
“Ayiqali ukwenzeka le nto kwaye ukuhlaselwa konzakaliswe abasebenzi bethu kuba neziphumo ezibi ezibangela ukuba iinkonzo zikarhulumente zingayi kubahlali. Sicela abahlali bakhusele abasebenzi bethu, basebenze kakuhle xa besezilokishini,” kutsho usodolophu walo masipala, uMongameli Bobani.  
Uthe ingxaki kukuba imibhobho yelindle iyagqubhaku kuvuze amanzi, iindlela nezinye izinto zifuna ukulungiswa nazo ngoko ke watsho esithi abahlali mabancedisane nomasipala nabomthetho kubanjwe zonke ezi zikrom-krom ziyokugalelwa kwezimnyama izisele."	not available
entertainment	UBongeziwe usafuna ukwaziwa kwiqonga lomculo!	"WAPHUMA kwiphondo leMpuma Koloni ezixelele ukuba uyokwenza izifundo zeDrama eRhawutini, kodwa uBongeziwe Mabandla waveza elinye icala lakhe ebelingagqamanga.  
UMabandla, nowazalelwa kwidolophana yakuTsolo, uxelele I’solezwe lesiXhosa ukuba, ukufika kwakhe eRhawutini ngonyaka ka2004 wayefuna ukufezekisa amaphupha amabini.  
“Ukufika kwam apha eRhawutini nandizokufuna ukudlala kwimiboniso nasekuculeni, ndangena kwisikolo seDrama i-AFDA, ndaze ndathi ukuthwala kwam isidanga ndashicilela iDemo yam yomculo,” utshilo.  
“Ndandifuna ukuba ngumlinganisi kwimiboniso, kodwa ndandingaqinisekanga ncam kweli cala lokuba yimvumi. Abanye bakumazi uMabandla ngendinyana yakhe ka-Andy kwiGenerations, nalapho wayesebenza nabadlali abafana noConnie Ferguson, Menzi Ngubane, Sophie Ndaba, Leleti Khumalo nabanye.  
“Ndandisese-AFDA ngethuba ndifumana indinyana yokudlala uAndy kwiGenerations, ndandingumntu oneentloni kakhulu phambi kokungena kula mdlalo, kodwa ndakube ndiqatshelwe ngabantu abaninzi, oku kwandomeleza,” utshilo uMabandla. Le mvumi, nesele ikhaya lalo lizinze eMonti ngoku, ithi yasebenzisa imali eyayiyamkela kwiGenerations ukushicilela iDemo. UMabandla ufunde kwizikolo zaseMonti eziquka iGeorge Randall neSelbourne kunye naseLady Gray. Simbuza ngohlobo lomculo wakhe, uBongeziwe uthe: “Umculo endiwuculayo uluhlobo lweSoul, obalisa ngendlela ubani aziva ngayo, uthando kunye namazwi achukumisa intliziyo.”  
Uthi ukhule ejonge kwiimvumi ezifana noTracy Chapman, Bob Marley, Lauren Hill, India Arie, Bongo Maffin, Jabu Khanyile, Oliver Mtukudzi ukubala abambalwa. Ngo2012, uBongeziwe ukhuphe icwecwe lakhe lokuqala elithi ‘Umlilo’ nelineengoma ezifana ne- Isizathu, Gunuza, Phupha lam nezinye.  Sithetha nje, umatasa-tasa ebila esoma phezu kwecwecwe lakhe elitsha. UMabandla, nokwangumzobi, utsholoze kumazwe afana ne-Australia, Japan, Canada kule minyaka imbalwa idlulileyo. Ephawula ngoku: “Abantu bala mazwe bayaxhasa kakhulu, nokuba abaluva ulwimi, bahlala phantsi bakuphulaphule.”  
Ethetha ngokucula ngolwimi lwesiXhosa uthe, “Xa ubhala uze ucule ngolwimi lwesiXhosa- uyakwazi ukuzikhupha kakuhle iimvakalelo zakho, isiXhosa sitsho sikuzobe kakhuhle oko ukuthethayo kunaxa uzivakalisa ngolwimi lwesiNgesi,” utshilo. ‘  
UMabandla uzakube etsholoza kwiqonga laseMiriam Makeba EC AVC ngeCawa ( 01 kuCanzibe/ Meyi 2016), nalapho kulindeleke apheleke abantu abafana no-Msaki kunye no-Umle. Uvakalise ukuba usafuna abantu bafunde banzi ngaye nomculo wakhe."	not available
entertainment	Owongwe liSebe lezobuGcisa akanantsiba zokuya eMakhanda	"OSANDUL’ ukuwongwa ngembasa liSebe lezeMidlalo, uBugcisa neNkcubeko eMpuma Koloni, uMandilakhe Lufundo neqela lomdlalo weqonga awuvelisileyo, bafumana ubunzima ukufikelela kuMnyhadala wezoBugcisa kaZwelonke oseMakhanda. 
ULufundo uphumele elubala ngentsokolo abajamelene nayo yokuswela indawo yokuhlala, isithuthi sokubasa kulo mnyhadala, imali yokubhatala iholo kuquka neyokutya. 
Umdlalo wabo weqonga othi Tears of the Creatives, ubalisa ibali ngokuxhaphazeka kwabalingisi bemidlalo yeqonga emakhaya, ekuhlaleni nakubaphathiswa. 
Ucele eluntwini, edomboza, nanjengoko sele uza kuqala lo mnyhadala ekukekeleni kwale nyanga. 
Lo mnyhadala uhlelelwe umhla wama23 kweyeSilimela ukuya kowesithathu kweyeKhala 2022. Uza kuqhuba okokuqala esidlangalaleni kususela oko kwavalwa ilizwe ngenxa yekhorona. 
“Ukuba kuyenzeka naloo mali umntu angakwazi uyifaka ukuze noko sithenge umbane, isepha nezinto zokuthambisa nokutya okwalo mzuzu,” kucela uLufundo. 
ULufundo, 30, uzalelwe eMdantsane, apho athe wakhulela khona. 
Uthi uqale ukuthanda imidlalo yeqonga ngethuba umabonakude esabukelwa nge50c, apho babesithi bakugqiba balinganise konke obe kusenzeka kuloo mboniso bhanyabhanya bebewubukele. 
Isakhono sakhe sokudlala sixhonkxwe ukuqala ngo2013 nguMichael Lubisi owayengumphathi weLubikha Theatre neBuffalo City Theatre. 
“Waye wakhuphela amava wakhe kuthi silulutsha lwalapha eMdantsane, ndabe ndiyaqala ukungena kweli candelo kwibakala labahlawulwayo, besihamba sikhwela kumaqonga amakhulu,” kubalisa uLufundo. 
ULufundo ulingise kwiminyhadala efana neMakana Festival, Free State Festival, Joburg Museum Africa, Tembisa Theatre, Durban Wushwini Nanda, Nelson Mandela Bay Theatre Complex, iGuild Theatre neAlexander Theatre. 
ULufundo ukhe wadlala nakwiifilim ezifana noKiss of Justice kwi-etv, iKnuckle City, Be My Friend, Ibhiliti neKasi Live. 
Eminye imidlalo athe wathatha inkxaxheba kuyo iveliswe yiMontywood yeKumkani Pictures nalapho adlale iindima eziphambili kuloo midlalo efana neCheckmate, Eyamadoda Ayipheli, The Hit, Gwadana neXhosa Nostra Series ukubalula kwintaphane yemidlalo emininzi ekuquka kuyo iBisho Massacre. 
ULufundo ucinga ukuba iwonga alinikwe liSebe lezeMidlalo, uBugcisa neNkcubeko ulifumene ngenxa yemisebenzi yakhe. 
“Ndicinga ukuba babone umsebenzi wam baqonda ndifanele ukufumana eli wonga, kumnandi kakhulu kum xa uqala ukunikwa inkxaso nothando kwalapha ekhayeni, emveni kwemizamo emingaka endiyizamileyo ebomi bam,” kutsho uLufundo. 
Uthi ukulingisa zange akufundele kwizikolo zodidi oluphezulu, kodwa wancedwa ngabantu abanjengoTata Micheal Lubisi, uSisa Abel Mhlophe, Unathi Dyubula, Xolani Makwedini, uThulani Welcome, Ntomboxolo Fayo, uMonde Ngonyama, uXolani Jahmil Qhubeka noRoundy Nini. 
“Ndiyabathanda abantu kwaye ndiyathanda nokubalisa amabali wabantu abangakwazi ukubalisa ngeemeko zabo, kwaye ndiyathanda nokuhleka.” 
Ethetha ngokuvelisa kwabo lo mdlalo othi Tears of the Creatives. 
“Siqonde masivele nalo mba kuba sicinga noko kungakho utshintsho xa sinoyivelela ngolu hlobo, ngokuba abaninzi esiqale nabo nesifike bekhona abasekho, abanye babhubhile ngelixa abanye bephangela kwiindawo ekungemnandanga kuzo. 
“Lo mdlalo uza kuvuselela ithemba kwaye uza kuqinisekisa ngokubuyiswa kwesidima samagcisa alapha ephondweni, ubhalwe nguSiyanda Futshane, umqondisi wawo nguSisa Abel Mhlophe waze waqulunqwa nguMandilakhe Lufundo.” 
Abafuna ukufaka isandla ukuze lo mdlalo ufikelele eMakhanda bangaqhagamshelana noLufundo kwa: 072 6244 080, yona iakhawunti yebhanka: 1357692100."	not available
business	Uncedwe ngezixhobo oweshishini lokuthunga	"Uthando lokuthunga awayenalo ngethuba esenza amabanga aphantsi zange ohlukane nalo uNomaphelo Njubana noneminyaka engamashumi amathathu anesibhozo (38) ubudala nongumhlali waseMakhamangeni ePort Alfred.  
UNomaphelo ungumthungi owaziwayo kule ndawo nanjengoko sekukudala noko elenza eli shishini lokuthunga.Lo kaNjubana ubesethamsanqeni lokuthengelwa amalaphu okuthunga nezinye izinto athi azisebenzise ,zonke ezithengelwa ngumasipala waseNdlambe.  
Nalapho avakalise ukuba wonwabe kakhulu kuba izinto azisebenzisayo ziyabiza kwaye le nkxaso ayifumene kulo masipala izokwenza umahluko omkhulu.”Akakho umntu ongayifuniyo inkxaso kwishishini lakhe, nam andohlukanga.” UNomphelo uthungela bonke abantu ukusukela ebantwaneni ukuyotsho ebantwini abadala. 
UQawe Mampama kwicandelo lophuhliso loqoqosho kulo masipala uthe, owona msebenzi wabo kukuncedisa nokuphuhlisa uluntu ekuhlaleni ingakumbi olo sele lunezinto oluzenzela zona ukuzikhulisa. “Kubalula nangakumbi ukunceda umntu esele enento azenzela yona kuba sifika sincedise,” kutsho uQawe.  
Ekwaveza ukuba balishumi abathungi abathe basiwa kuqeqesho lokuthunga kwaye uNomphelo ubengomnye wabo bantu. Lo kaQawe ukwakhuthaze ulutsha ukuba luzibandakanye nezinto ezizakuthi ziluncede, kwaye zilukhulise nanjengoko luziinkokheli zangomso.  
Isithethi salo masipala uKhululekile Mbolekwa uthe ihlala ingumsebenzi wabo ukunceda uluntu, watsho esithi bebengaqali ukunceda nanjengoko besazimisele ukuqhubeka nomsebenzi wabo."	not available
politics	Ingqwalasela koomasipala abathathu bephondo 	"Oomasipala abathathu kweli phondo bazakuthi bathathelwe ingqwalasela mayela nokuba bazihambisa njani na iinkonzo. 
Abamasipala baquka iJoe Ggqabi, Alfred Ndzo kwakunye ne-O.R.Tambo.  
Kwabamasipala kuzakujongwa abenza ngcon kwanabo baqhuba kakubi. Oku kudizwe ngomele iBhunga lamaphondo kuzwelonke (NCOP) kweliphondo leMpuma Koloni uMandla Rayi ngethuba (SALGA) ibambe indibano yayo yeveki kundlunkulu eBhisho nekulindeleke ukuba iqosheliswe ngolwesihlanu wale veki sikuyo. 
URayi uthi, kule iveki bazakube beyokutyelela kwabamasipala bathathu  ukuyokuhlola ngokunokwabo iimeko nalapho athi bazakubuya bazithi thaca phandle iingxelo ngosuku lokugqibela kule veki sikuyo xa bezakube beqoshelisa indibano yabo.:  
“Singamaqela amathathu la azakuthi atyelele abamasipala kuquka namalungu kandlunkulu kwakunye nawe (SALGA) nalapho silindele ukuba usodolophu ngamnye wesithili azakuthi enze ingxelo yesithili kwakunye neyabomasipala baphantsi kwesithili eso sakhe loo sodolophu lowo.Kuzakube ingxelo isenziwa ngusodolophu omnye emele oomasipala bakhe,”utshilo uRayi.  
Uthi kuwalindeleke ukuba banze ingxelo ngolwesine ngabathe bakubona kwwaba masipala bazokubatyelela namhlanje. Nalapho athi kusezokubakho usuku apho kuzokuthi kwenziwe ingxelo yomasipala kuzwe lonke. 
Ngaphakathi epalamente bekuxoxwa ngendima yokuhanjiswa kweenkonzo ngoo masipala bekwaza ngaphambili nomkhomba ndlela."	not available
entertainment	Icham koosofashoni baseMpuma Koloni!	"INGABA ungumntu oselula? Unomdla kwicandelo lezefashoni? Eli lithuba lakho! 
Abe-South African Fashion Designers Agency (SAFDA) bebambisene ne-Services SETA, bakhangela abayili beempahla abangama-150 abanomdla wokuthabatha inxaxheba kwinkqubo yoqeqesho yeenyanga ezilishumi elinesibini. 
Eli cham liwela abo baselula abahlala kwisithili sase-Amathole District Municipality, Buffalo City Metropolitan Municipality, Mnquma Municipality ne-Nelson Mandela Metropolitan Municipality. 
Le nkqubo, nesungulwe ngonyaka ka2016, iza kuxhamlisa abafundi abangama-65 nesele kumbovu ukuba baqukumbele uqeqesho lwabo lokuxhotyiswa ngezakhono zokusebenza kwicandelo lefashoni. 
Ukuze ubani abenakho ukungena kolu qeqesho lutsha libizwa New Venture Creation NQF Level 2 Learnership, kufanele abe ungummi woMzantsi Afrika oneDiploma kwezeFashoni, isiqinisekiso sika-NQF Level 4  saseFET okanye isiqinisekiso seVocational Studies NQF Level 4. 
Ngenxa yokuba iMpuma Koloni inezinga eliphakamileyo lentswela-ngqesho, kwaye ibalwa njengelinye kumaphondo athwaxwa yintlupheko, ukukhawulelana nale ngxaki, ulutsha oluphakathi kwe-18 nama-40 eminyaka ubudala abanezifundo kwezefashoni, bayakhuthazwa ukuba bafake izicelo ngokukhawuleza. 
Umhla wokuvala yi-28 kweyoMqungu 2018, kule mpelaveki sijonge kuyo. 
Abo bakhethiweyo bakuxhamla kwimali yesepha yenyanga nenyanga, ngokunjalo noqeqesho lokwakha amashishini aphumelelayo kwezefashoni. 
Umsunguli nosihlalo we-SAFDA, uSonwabile Ndamase, usomashishini ophum’ izandla nowaduma ngeehempe zakhe zikaMadiba uphawule wenjenje: 
“Le arhente ikhangela abantu abasebatsha, abazimiseleyo nabanomdla wokuzenzela amashishini wabo ngeny’ imini kwaye babenegalelo ekulweni indlala nentswela-ngqesho kweli phondo,” kutsho uNdamase. 
 Abanemfundo enomsila bayamenywa ukuba bafake izicelo zabo kuquka neCV, iikopi  zeziqinisekiso zemfundo ezigximfizwe isitampo, inkcaza eqinisekisa inkubazeko phambi komhla we-28 kweyoMqungu. 
 Idilesi yePosi ithi: SAFDA Offices, August House, 1st Floor, 76 End Street, Johannesburg 2001. I-email: ykhanyisa@gmail.com okanye inombolo ye-feksi engu: 086 542 1478."	not available
sports	Amakhosi atyikitye ifolosi yeMamelodi Sundowns!	"Emva kwethuba elide uSteve Komphela ekhangena umdlali waphambili, ngoku ude wamfumana. Amakhosi abhengeze uLeonardo Castro njengomdlali wawo ngale ntsasa. UCastro uzakuqala ukudlalela iKaizer Chiefs xa kubuyelwa enkomeni emva kweeholide zokuphela konyaka okanye ekuqaleni konyaka ozayo. Le ndedeba yaseColombia bekusoloko kukho amahum-hum ayayamanisa neChiefs – kodwa kungekho siqinisekiso. Emva kokuhlala ngaphandle kokudlala ixesha elide, uCastro akakwazanga ukufaka amagowuli kwiDowns ithuba elide. 
Lo nto akukacaci nokuba yenziwa kukufa kweCBD eyayisenziwa yimvano yabadlali abathathu ababeyingozi kakhulu kwibhola yelizwe loMzantsi Afrika: uLeonardo Castro, uKeagan Dolly noKhama Billiat. Ukufika kwalo mdlali zindaba ezincumisayo kuKomphela osazingela indebe yokuqala njengomqeqeshi weChiefs. UCastro kulindeleke ukuba akhuphisane nabadlali abafana noBernard Parker noGustavo Paez – okuvakala iindaba ezithi ufunwa shushu nguPitso Mosimane."	not available
entertainment	Amawele kaMamTshawe kumnyhadala kaMaskandi	"Xa usiva igama elithi Amawele kaMamTshawe ungacinga ukuba kuthethwa ngabantu abazelwe ngemini enye, kanti akunjalo kula amawele. La ngamawele kaMamTshawe ngokukhuliswa ngumakhulu wawo ogama linguMamTshawe. 
UMasibulele ‘Nongoma’ Gompo kunye noZama ‘Tornado’ Ntenteni liqela lomculo kaMaskandi elibizwa Amawele kaMamTshawe nabangcambu zabo zikuCentane. Esi sibini nesingabazala sikhulele kumakhulu waso uMamTshawe kwilali iFeni kuCentane. 
“Abantu sisakhula babedla ngokuthi siyafana, kwaye ke nathi sasisoloko sihamba kunye, de abanye bathi ingathi singamawele’’, utshilo uNongoma. 
Emva kokuqala iqela lomculo elibizwa Amawele kaMamTshawe uNongoma nomzala wakhe uTornado bathi bashicilela icwecwe labo elali neengoma ezine, baze balithumela kwiinkampani zomculo njengendlela yokunkqonkqoza ukuze bafumane inkampani enokushicilela umculo wabo. Ngo-2009 bathi bathatyathwa yiMobile Music eyathi yashicilela icwecwe labo lokuqala elithi Songena Nawe. Eli cwecwe lathi laqhuba kakuhle, de lachongwa kumawonga eSatma ngo-2010. 
Ukanti esi sibini sikwanawo namacwecwe esiwashicilele ngokwahlukana. UNongoma nongoyena omdala waba ngowokuqala ukufunda ukudlala isiginkci, nalapho kamva wafundisa umzala wakhe uTornado nanjengoko babekhula kunye. 
“Njengoko ndikhulele emakhaya, bendiye ndikhalisele amakhwenkwe olusayo igqongo le-oli elineesinkala ezintathu, ndaze kamva ndafundiswa isiginkci nguMakhosathini owaye elinxele. Kwakunzima ukufunda kuye nanjengoko mna ndandilinene, kodwa ke noko kunjalo de ndakwazi”, utshilo uNongoma. 
Esi sibini sibhala umculo waso ngokwaso kwaye bathi umculo wabo unomyalezo. Nangona bekwacula ngokwahlukeneyo, kodwa uNongoma noTornado basebenza kunye ixesha elininzi. 
Amawele kaMaTshawe azakubayinxalenye yeWords on Wings Maskandi & Story Telling Festival ezakubanjwa eKapa ngomhla we-19 kule nyanga. 
“Ndingumntu ongazithembanga kakhulu, kodwa ke uluntu lwaseKapa lulonke ndithi kulo lungalindela ukonwatyisa ngaMawele kaMamTshawe. Abasezibhele ndithi mabaphile uze uthi ufika umhla weWardson Wings & Story Telling Festival babe bengumqabaqaba, kwaye nabo bekwazi ukuya konwaba nathi kulo mnyhadala”, wongeze ngelo uNongoma. 
Kungoku nje eli qela lisebenza kwicwecwe labo elilandelayo, nabamnqweno wabo ingowokuba liphume kunyaka ozayo."	not available
entertainment	U-iFani usincokolela ngebali likaFebruary	"FEBRUARY – inyanga yesibini yonyaka, inyanga evuselel’ ubuhlungu kwimvumi yeHip Hop eMzantsi Afrika * -iFani.  
UMzondeleli Mzayifani Boltina, nodume ngelika iFani kubalandeli bakhe, uchukumisa abaninzi xa ekhwele eqongeni ecula ingoma ethi ‘’February’’.  
Encokolela I’solezwe lesiXhosa ngale ngoma, uIfani uthi wachukunyiswa linxeba elingapholiyo ukuze abhale le ngoma.  
“Inyanga kaFebruary yinyanga ekufanele ukuba ndichulumancile ngayo, yinyanga endandilindele ngayo umntwana wam.”  
U-iFani uthi emva kokuphulukana neso sipho wayesilinde ngabomvu, wahlala ithuba elide engaxolanga kwaye onzakele. “Ndazama ukungena kwinkqubo yentuthuzelo ngokwase mphefumlweni (counselling), ndahlala ithuba elide ndicinga ukuba ndingcono.”  
U-iFani uthi lowo wayencuma naye ngelo xesha, nowayephethe umntwana wakhe, wagqiba kwelokuba akazokuqhubekeka emgcinile umntwana lowo. 
 “Ukushiywa kwam nguMamThembu kwavuselela nelo nxeba ndandicinga ukuba liphelile,” utsho * -iFani. Le ngoma iyafumaneka kwiminatha yokuthenga umculo efana no-iTunes, kwaye ikhona nakwicwecwe lakhe elibizwa 2nd Quadrant.  
Le mvumi esele izenzele igama ngokuthengisa amacwecwe amaninzi ngexeshana elifutshane, ithi iziva ingomnye umntu.  
Kaloku ngoku utshintshe imbonakalo yakhe yesiqu kuquka isinxibo. “Nditshintshe ngaphakathi nangaphandle, andinguye ngoku la Ifani abantu abaninzi bebemazi ngesa sinxibo.”  
Le mvumi ithi ifumene oyena mntu inguye emva kokuphulukana nobuyena ngexesha ezifake ngamandla emculweni.  
“Ndasuka kubunjineli ndaya emculweni kuba ndifuna ukuzazi, ndazibona ukuba ndiyawuthanda umculo,” kutsho * -iFani, oqhuba nesicwangciso sokwenza iPHD."	not available
entertainment	Inkqubo yencoko entsha kwiSABC 2	"Inkqubo iVisioneries Lounge yinkqubo yencoko ezakunik’ithuba lokuthi khebevu kuchutywe isikhwebu kwabo banemibono nabenza izinto ezibukwayo kubomi babo. 
Le nkqubo kulindeleke ukuba iqale ngokuhlwanje (13 Okthobha) izakubhexeshwa yintatheli eyaziwayo uA-yanda Allie-Paine.  
Iindwendwe zezo zaziwayo ezenza izinto ezibonakalayo, ezinika umdla kwaye eziba negalelo elihle. 
Abanye ngabo bazenzele igama nabafana no-Pitso Maleka, usomashishini ophum’izandla. UPitso nenkampani yakhe benza umsebenzi wokuvala amadlaka emingcwabeni ukuze iintsapho nezihlobo zingasokoli ngokuzenzela.  
Umdidiyeli ophezulu wale nkqubo uKhanyi Magubane, uthi le nkqubo iqulethe umxube wabo baziwayo kwanabo bangaziwayo kuba iindwendwe ezo bezikhethwa ngenxa yemibono yabo ingelulo udumo lwabo. Isiqendu ngasinye * -Ayanda uzakuhlala nondwendwe becubungula izinto yinto ngalo.  
Le nkqubo ineziqendu ezingamashumi amabini nesithandathu, kwaye ithe gqolo ukufota iziqendu neendwendwe ezakhethwa emva kophando oluthathe unyaka. 
Ezinye zeendwendwe ezizakuba kule nkqubo nesele ziqinisekisiwe ziquka uMosa Sono (ongumsunguli nomfundisi wenkonzo iGrace Bible Church), intshatsheli kwisifo somhlaza uGqr. 
Thandeka Mazibuko, * -Imtiaz Sooliman (umsunguli wombutho wesisa iGift of the Givers) kwakunye nomdlali wombhoxo kanye ngeli thuba leWorld Cup.  
Ungaphoswa ke yiVisioneries Lounge ngokuhlwanje ngecala emva kweyesibhozo kuSABC 2."	not available
politics	Utshintsho lweengqondo kwimibutho yepolitiki	"Enye yezinto esayiqaphelayo siliphepha elisebenzisana kakhulu norhulumente nabahlali kunye neminye imibutho yezepolitiki yeyokuba ingathi abantu abazazi ukuba bafuna ntoni, norhulumente akazi ukuba makabanike ntoni.  
Ewe, wonke ubani kufuneka exhamle kwiinkonzo zikarhulumente. Kwaye singatsho nathi ukuba urhulumente uyazama. Kodwa usakujonga iziphumo zolonyulo loomasipala uye ufumanise ukuba mhlawumbi ulwaneliseko lukhona ezilalini.  
Ezidolophini kuye kube nzinyana kumbutho olawulayo. Njani? Ngoba? Nali iBhayi limke neDA. Yenzeke njani lonto? UDanny Jordaan ebezama ukulungisa nompathiswa uSisulu besakha imizi, njalo njalo kodwa konke oko akubanezisanga abavoti. 
Andisathethi ke ngeKapa lodumo, kucace gca ukuba iyakuthatha ixesha into yokuba iANC ibuye iliphathe iKapa. 
Kufuneka iANC yona ikhe iqaphele ukuba iyibhuda phi yonke le nto. Ixesha lokwenza izikhumbuzo nokuthutha abantu basiwe emabaleni ebhola ekhatywayo liphelile.  
Ixesha lokuxelela abantu ukuba wakhe imizi engamawaka wafaka umbane kwiindawo ezithe nezithe nalo liphelile.  
Kakade ezi zizinto ebekumele ukuba ziyenziwa ngurhulumente owathembisa njalo. Sikwixesha lokuqaphela izinto ezenziwa ngabantu nezifunwa ngabantu. Abantu bafuna ubomi obungcono, benzele lula. Abantu bafuna imali. Uzakubanika njani imali? 
Apho iDA iyichana khona kusekubeni yona kwelaKapa ithetha ngezenzo kwaye iyaqiniseka ukuba iinkonzo zoluntu zisebenza kakuhle, ingakumbi apho kuhlala abantu abanokuyivotela. Ewe, nezinto eziye zibhalwe ngeenkokeli zale mibutho ngamaphepha ziye zibenegalelo. Maxawambi kuye kuthiwe iDA ayigxekwa kanobomi yiMedia, kuleqwa iANC.  
Kufuneka nawuphi na umbutho usebenze nzima ekucoceni inkangeleko yawo evezwa ngoonondaba. Makuqalwe ngokuliwa ubuqhophololo abantu babone ukuba bakhokelwa ngabantu abalungileyo."	not available
business	Bondla iintsapho zabo ngeshishini lezesondo	"ISHISHINI lokuthengisa ngesondo linemali engabangela ukuba ubeke ukutya etafileni kowenu, ngokokutsho kweSisonke National Sex Worker Movement kwiphondo laseMpuma Koloni. 
ISisonke ithe yabamba indibano phambi kwamasango eholo yesixeko saseMonti kwiveki ephelileyo ngeenjongo zokuxelela uluntu ukuba eli lishishini elifanele ukuthathelwa ingqalelo njengawo onke amashishini eMzantsi Afrika. 
Okwangoku, ukuthengiswa kwesondo lishishini elingekho semthethweni eMzantsi Afrika, kwaye imibutho efana neSisonke ilwela into yokokuba lithathelwe ingqalelo eli shishini futhi libe semthethweni. 
Umnxulumanisi weSisonke eMpuma Koloni uAbongile Gungubele uthe: “Kwishishini lokuthengiswa kwesondo, uyakwazi ukuphila. Sondla iintsapho zethu ngemali yezesondo.” 
“Ukuthengisa ngesondo ngumsebenzi kuthi futhi siyawuthanda, asinanjongo zakuphuma kuwo. Into esiyifunayo kukuba urhulumente awenze ube semthethweni umsebenzi wethu,” utshilo uGungubele. 
UGungubele uthi baninzi abantu abaza kuxhamla xa ishishini lokuthengiswa kwesondo lingase mthethweni. “Iintsapho zethu ziza kuxhamla, namanye amashishini aza kuxhamla kuba imali esiyenza kwishishini lethu sihamba siyo kuyichitha kwezinye iindawo,” kutsho uGungubele. 
UGungubele uthi iSisonke ikhuthaza ukuthengiswa kwesondo okukhuselekileyo. “Sisebenzisa iikhondom. Asiyonyani into yokuba sinwenisa ugawulayo,” utshilo uGungubele. 
Kodwa obefudula ethengisa ngesondo, uVera Qwesha waseBhayi, uxelele I’solezwe kwinyanga ephelileyo ukuba wabona makohlukane nalo msebenzi wokuthengisa ngesondo kuba ekholelwa ukuba awumlungelanga. 
UQwesha uthi waqina isibindi kulo msebenzi wokuthengisa ngesondo ngenxa yokuba etshaya iziyobisi. 
 “Ndandikwazi ukulala namadoda nokuba alishumi ngosuku, ndisenza amawaka amahlanu eerandi ngesiqingatha seyure,” utsho uVera. 
Uthi abafazi bamadoda azizigwili babembiza ukuba ayokulala namadoda abo. 
“Aba bafazi ngaba bala madoda atyebe kakhulu ngokwemali. Bebendibiza ukuba ndiyo kulala namadoda abo kuba bengasafunwa ngokwasebhedini. Maxa wambi besiye siphume siye ehotele eKapa, ndihamba nesi sibini sitshatileyo, abantu bacinge ukuba ndingumhlobo wabo, kanti mna ndizokuthengisa ngomzimba kutat’ ekhaya,” utsho uQwesha, owohlukene nalo msebenzi ngo-2014. 
sithandiwe.velaphi@inl.co.za"	not available
entertainment	Intwazana yaKwaBhaca ikhethwe nguPrince Kaybee!	"I 
NGOMA kaMacy Gray ethi ‘I Try’ ibe ngunobangela wokuba intwazana yaKwaBhaca (Mount Frere), uThembisile Qwabe, ibe yinxalenye yeqela lamantombazana alishumi aza kuthath’ inxaxheba kwicwecwe elitsha likaPrince Kaybee. 
Le DJ ishicilela icwecwe elibizwa Project of Hope, nalapho inika ithuba amagqiyazana alishumi aphuma mbombo zone zeli nanomdla wokuba ziimvumi njengenxalenye yokuhlonipha iNyanga yaManina nokukhalimela izehlo zoxhatshazo ezijoliswe ngakwisini. 
UPrince Kaybee usungule eli phulo kwikhasi lakhe likaTwitter kutshanje, esithi yena ukhangela inzwakazi ibenye, kanti uza kuphela ethabatha abalishumi kwabo baxhome iividiyo zabo kuTwitter wakhe. 
“Ndiziva ndichulumancile kakhulu ngokukhethwa kuba liphupha lam ndisakhula eli lokuba yimvumi,” kutsho uQwabe ebalisela I’solezwe lesiXhosa. 
UQwabe uthi uchulumance kakhulu kukutyunjwa nguPrince Kaybee kuba ukucula yinto ayithandayo. 
“Ndikhule ndilinganisa neengoma endizithandayo xa zidlala,” utsho. 
Uthi wakhe wazama ukungena kwikwayala yesikolo ngethuba esakhula. 
“Ndaye ndagxothwa kuloo kwayala kuba ndandifuna ukuvakala ndedwa.” 
UQwabe uthi ukhethwe nguPrince Kaybee emva kwamatiletile aliqela aphanzileyo ezama ukungena emculweni. 
” Ndithe ngenye imini ndiye nomakhulu ecaweni ndacula ke, kwacaca ukuba lithandiwe ilizwi lam ndabe sendichongwa ukuba ndibe lilungu lekwayara. Kuthe kusenjalo, ndathathwa yikwaraya yasekuhlaleni ndaba lilungu layo. 
” Kulapho ke ndazazi khona ukuba ndiyacula. Ndiye ndahamba ke xa ndineminyaka elishumi elinesihlanu ndeza eRhawutini kuba ndineenjongo zokuba yimvumi kodwa ke kwangalungi. Ndizamile ukungenela namanye amakhuphiswano, kodwa akwalunga njengokuba ndide ndachongwa kule,” kubalisa uQwabe. 
Eli cwecwe leProject of Hope likwakhatshwa nangumboniso oziziqendu ezilishumi. 
UQwabe uthi ucinga ukuba isizathu sokukhethwa kwakhe nguPrince Kaybee kungenxa yelizwi lakhe elimnandi nokungazifanisi namntu. 
Uthi akanahlobo litheni lomculo afuna ukulicula nanjengoko ethanda wonke umculo. 
UQwabe uthi unethemba lokutyikitywa zinkampani zomculo ukuze avakale mbombo zone zeli. 
simphiwe.freddie@inl.co.za"	not available
sports	UBolt uyakunqwenela ngokwenene ukudlala ibhola ekhatywayo	"Imbaleki edla umhlala-phantsi, u-Usain Bolt, ithi ikunqwenela ngokwenene ukudlala ibhola ekhatywayo. Le ndedeba yaseJamaica ikuthethe oku ngethuba indwenwele kwinkampu yeMamelodi Sundowns izolo – apho ithe yafumana ithuba lokuvavanya isakhono sayo sokudlala ibhola ngethuba iqela liziqeqesha. Lo kaBolt ugaleleke kwilizwe loMzantsi Afrika kwiveki ephelileyo ekutyelelo kwiidolophi ezithile ahamba eshumayela ukulungiselelwa kolutsha iindawo zokudlalela kuba esithe ziba nefuthe elihle kakhulu eluntwini okanye entlalweni yabantu. UBolt, ogqugqisileyo kwihlabathi njengeyona ndoda ebaleka kakhulu, ibilundwendwe kundlunkulu weSundowns nanjengoko naye exhaswa yinkampani yaseGermany eyenza impahla zemidlalo – uPuma. 
UPitso Mosimane uxelele uBolt (eqhula) ukuba kufuneka azame ukuzilolonga kwakhona ukuze alungele ukudlala. “Eyona nto ndiyithandayo singamfumana simahla xa sifuna ukumtyikitya. Nayiphi na indawo afuna ukudlala yona angadlala kuyo. Angadlala njengefolosi ngenxa yobude bakhe, kanti angalunga naphaya ezipalini – nokuba kukweyiphi indawo ayikhethayo,” utshilo uMosimane. 
UBolt ukhe wangundaba mlonyeni engekabeki phantsi ngethuba kuvakala iindaba ezithi ufuna ukudlalela amanye wamaqela webhola ekhatywayo amakhulu eYurophu. Kwakhona izolo, uBolt uyibethelele into yokuba uyakurhalela nyhani ukudlala ibhola ekhatywayo futhi akadlali xa esitsho. “Kudala ndayidlala ibhola ekhatywayo – kodwa eyona nto ndandiyithanda kakhulu yayiyiqakamba. Ndandiba ngunozinti ebholeni ndisakhula. Yinto endandiyithanda futhi ndifunda kumabanga apha esikolweni. Ekuhambeni kwexesha umqeqeshi wam wathi mandohlukane nebhola. Ndandikuba ukudlala ibhola nabahlobo bam,” utshilo uBolt. 
 
“Ndagqiba kwelokuba ndizame emva kokubeka phantsi kwicandelo lee mbaleki. Ndikufuna nyhani ukudlala ibhola. Ukuba uyandilandela, uyakukhumbula ukuba ndiya kuvavanyo kwiBorussia Dortmund – apho ndiza kuzama khona,” utshilo uBolt. 
Le ndedeba iphume incumile kwinkampu yeDowns ebiziqeqesha kuyo emva kokufaka igowuli. Kulapho ithe yaphawula khona neendawo ekufuneka izilungise ukuze ukulungele ukuba ngumdlali webhola ekhatywayo. “Bendingakuthanda ukudlala ephikweni – kodwa abadlali nomqeqeshi bathi ndifanelwe kukudlala phambili njengefolosi. Ndinethemba lokuba izakwenzeka ke lo nto. Ndimxelele umqeqeshi (ebhekisa kuPitso Mosimane) ukuba xa ndifika eJamaica, ndiza kumxelele uGlen Mills (umqeqeshi wakhe) ukuba kufuneka ndifumane isithuba esingangenyanga ndizilolonga phambi kokuba ndiye kolunye uvavanyo,” uvale ngalo mazwi uBolt."	not available
sports	IMaritzburg United igacele umdlali weChiefs	"Njengokuba kusondela ixesha lokuthengwa nokuthengiswa kwabadlali – amaqela adlala kwiPSL azakuthi bhazalala ekhangela abadlali. Omnye wabadlali ekubonotsalwana ngaye nguKeagan Buchana odlalela iKazier Chiefs. Lo mdlali kuthiwa ugacelwe yiMaritzburg United. Kule sizini akakalinikwa ithuba lokudlala nguSteve Komphela kwiChiefs – kodwa kubonakala ngathi kungabolekiswa ngaye ukuze abenokufumana ithuba lokudlala kwakhona. 
Usihlalo weTeam of Choice, uFarook Kadodia, uke wazama ukuthetha nomanejala weChiefs, uBobby Motaung, malunga nokufumana lo mdlali – kodwa iinzame zakhe zawa phantsi. “Besimfuna phampi kokuqala kwale sizini uBuchanan, uBobby Motaung wathi lo mdlali simfunayo usekwizigcwangciso zomqeqeshi. Ungumdlali osezingeni eliphezulu kakhulu. Ukuba iChiefs ingasinika imvume yokuthetha naye singavuya kakhulu. UBuchanan ngumdlali esingakuvuyela ukusebenza naye,” utshilo uKadodia kwiSolezwe. 
Omnye umdlali oncwaswe leli qela laseMgungundlovu nguKwanda Mngonyama osezincwadini zeMamelodi Sundowns. Uhleli nje kwiDowns kuba enesivumelwano nayo – kodwa yena akekho kwiqela labadlali elifunwa nguPitso Mpsimane. Ukugushuza kwalo mdlali kwiChiefs kuyevakala ngoba unethuba elide engasalifumani ithuba lokudlala. Kwindawo adlala kuyo kufakwa uGeorge Maluleka nomdlali osakhulayo uWiseman Meyiwa – ngoku benza kube nzima kakhulu kuye. Nangoba waye fike onzakele phambi kokuqala kwesizini ka-2016/17 – kodwa ngoku uphile ungumqaba-qaba kwaye ukulungele ukudlala. Ukuya kwakhe kwiMaritzburg kungayinceda njengokuba ifuna ukuqinisekisa indawo yayo phakathi kamaqela akwiTop 8 xa kuphela isizini – kodwa angatsho akwazi naye ukuvuselela ikhono lakhe lokudlala ibhola ekhatywayo. Ezivakalayo iindaba zithi iChiefs kulindeleke ingene emakethe kakhulu xa kuvulwa inyoba yokuthengwa kwabadlali abatsha ekuqaleni konyaka ozayo. Yifolosi enokufaka amagowuli eyona nto ifunwa nguKomphela – kodwa kukhona ukuhexa okuthile nakubadlali basemva."	not available
entertainment	Cwaka tu ngozakungena ezihlangwini zikaTbo Touch!	"UMSASAZI kanomathotholo eSABC uThabo “T-Bo Touch” Molefe ngoMvulo, ukungqinile ukulahla kwakhe kwiMetro FM, kodwa wala kwaphela ukudiza iinkcukacha zamanyathelo alandelayo kwikhono lakhe. 
Kwincwadi yokulahla kwakhe ayibhale ngomhla we-21 kweyeSilimela, uMolefe ubambe ngazibini kwiSABC ngokumnika ithuba lokwakha ikhono lakhe likanomathotholo nomabonakude. 
“Emva kweminyaka elishumi elinanye yokusebenza kunomathotholo nohambo oluhle, ndifuna ukuthabatha eli thuba ndibulele kwiSABC ngexesha neenzame ezenzileyo ukwakha ikhono lam kunomathotholo nomabonakude,” utshilo uTbo Touch. 
UTouch, nanjengoko eteketiswa ngabaninzi, yiDJ yeHip-Hop nosomashishini osasaza inkqubo yasemva kwemini, iThe Touchdown phakathi evekini phakathi kweyesithathu neyesithandathu. 
“Ndiyazingca ngokubalwa phakathi kwabasasazi ababalaseleyo abekhe basebenza kweli qumrhu. Ndiyakuhlala ndigcwele umbulelo ngeemfundiso nangempumelelo iMetro FM endinike zona,” utshilo. 
Nangona uMolefe esesemoyeni, uzakusishiya esi sikhululo kwinyanga ezayo. 
“Ndingathanda ukushiya iMetro FM ngendlela entle engenatyheneba kwiintsuku ezingama-30 zokufa esi sicelo,” utshilo uMolefe. 
Ukufuma kwempokotho kaTouch kwakuqikelelwa kwinto ekwi-500 000 yeedola ngonyaka ka2015. 
NgoMvulo ubhale kwikhasi lakhe likaTwitter esithi: “ Ibiluhambo oluhle kakhulu. Ndibulela ithuba ngalinye.” 
UMolefe bekhe wanqunyanyiswa ebutsheni balo nyaka emva kokutyholwa ngokubandakanyeka kumlo wokungombana nogxa wakhe, nokufunda intengiso emoyeni, zityholo ezo waziphika walala ngecala. 
Othethela iSABC uKaizer Kganyago, akakhange afumaneke ukuze asithi thsuphe ngozakungena ezihlangwini zikaTbo Touch. 
simphiwe.freddie@inl.co.za"	not available
health	Babhuqwa yindlala abongikazi eMpuma Koloni	"Indlala ebangelwa kukungaqeshwa kwabongikazi ibangele ukuba baphume ezindlini besiya kugqithisa umqulu wezikhalazo kwisebe lezeMpilo eBhisho, bekhalazela ukungaqeshwa.  
Eli qela labongikazi lithi lifunde kumaziko oqeqesho ohlukileyo kodwa ngoku lidinga imisebenzi emva kokuphuma apho.  
Othethe egameni leli qela uBabalwa Kobese uthi isebe lezeMpilo kweli phondo alibaniki misebenzi emva kokuba bechithe iminyaka kumaziko emfundo ahlukileyo.  
“Ibuhlungu kakhulu into yokuba sifunde nzima kangaka sishiya abantwana nabayeni bethu sakugqiba singafumani msebenzi, siyasokola noxa sifundile,” uthethe watsho uKobese.  
Uthi baqhube olu qhankqalazo kuba benyanzelisa isebe leMpilo ukuba libanike imisebenzi. Ngokwengxelo eli qela labongikazi liqale ukwenza iinzame zokuqeshwa ukusukela ngonyaka ka-2011 bengafumani ncedo kurhulumente weli phondo…"	not available
politics	Bangenele ugwayimbo abathengisa ezitalatweni	"Abathengisi basezitalatweni eMthatha naseMqanduli izolo bazibeke phantsi izixhobo zoshishino bekhalazela izinto eziliqela eziquka ukungakhuselwa ngamapolisa kulwaphulo-mthetho, ukugcwala kwabemi bangaphandle kwezi dolophu, nemeko yokungabikho kophuhliso nangona behlawula irhafu. 
Ukususela ngentseni yayizolo bekungekho nomnye umthengisi ezitalatweni kuquka nabaphekayo ngethuba beyodlulisa uxwebhu lezikhalazo kwisebe lezekhaya, kumasipala weKSD kunye nasemapoliseni aseMthatha. 
UThembeka Gawulekhaya ongusihlalo kwi-African Hawkers Association kulo mmandla waseMthatha uthi bafuna amapolisa abakhusele kulwaphulo mthetho bayeke ukuba ngamaxhoba kootsotsi. 
“Ingxaki esinayo siyakhuthuzwa phambi kwamapolisa enxibe umakufanwe, xa sicela uncedo livele lithi ipolisa, aliphangelanga. Noko sithi kwanele kwaye amapolisa akhuthaza ukuliwa kolwaphulo mthetho kubanjiswene kodwa.akasikhuseli.  
Amapolisa awasincedisi kootsotsi. Amapolisa mawabonakale ezitalatweni asikhusele,” kutsho uGawulekhaya. 
Aba bathengisi zitalatweni bakwadlulise uxwebhu lezikhalazo kwisebe lezekhaya nakumasipala weKSD.  
Kumasipala weKSD bafuna ukwazi ukuba iyaphi imali abayihlawulayo kuba abanamanzi, akukho ndawo zakusithela xa kusina imvula, bekwafuna nokwazi ukuba iyaphi imali abayabelwayo unyaka nonyaka libhunga. 
Ukanti kwisebe lezekhaya bafuna kuqwalaselwe indlela abangena ngayo kweli abantu bamazwe angaphandle. Umphathi wamapolisa kummandla waseMthatha uSizakhele Dyantyi uthembise ngelithi bazoziqwalasela izikhalazo ezinxulumene namapolisa. 
“Sicela intsebenziswano nabantu abathengisa ezitalatweni. Kuza- kufuneka sihlale nani phantsi sifumane ulwazi ngalo mkhuba wokuthengiswa kweziyobisi kule ngingqi. Siyathembisa ngokuphendula zingaphelanga iintsuku ezisixhenxe kwimiba esikwaziyo ukuphendula kuyo,” kutsho uDyantyi. 
Ayingomngcelele wokuqala ukuqhutywa ngabathengisi basezitalatweni. Kwiinyanga ezimbini ezidlulileyo badlulisa uxwebhu lwezikhalazo kwisebe lophuhliso loqoqosho eMthatha nakumasipala weKSD kodwa akukho mpendulo abathi iyancumisa kwizikhalazo zabo.  
Abachaphazelekayo banikwe iintsuku ezisixhenxe ukuba baphendule. 
isibhalo@inl.co.za"	not available
sports	UTahir uyiqwabaze amalungu eyedwa iZimbabwe	"Iqela lesizwe leqakamba libashiye bonwabile abantu baseMonti emva kokuphumelela umdlalo obumhle kakhulu weT20 International ngemitsi engamashumi amathathu anesine (34) ngoLwesibini ebusuku kule veki.  
IProteas yenze ikhulu elinamashumi amathandathu (160) emitsi, kuwe oothinti abathandathu kumdlalo obuseBuffalo Park Stadium.  
Kanti yona iZimbabwe iphume yonke inekhulu elinamashumi amabini anesithandathu (126) emitsi, abadlali bayo bekhutshwe bonke.  
Indoda eyiqwabaze amalungu iZimbabwe ngumdlali oze kakuhle kwiqakamba yehlabathi ogama linguImram Tahir. UTahir uwise oothinti abahlanu eyedwa. 
 Phakathi kwabadlali abakhuphileyo kukho uChamu Chibhabha, uHamilton Masakadza noTarisai Musakanda phambi kokufumana iwonga lomdlali oqaqambileyo emdlalweni. 
“Ndisoloko ndizilolonga ngebhola entsha. Ngokwenza njalo, sube ndikhangela indlela yokugqibelelisa indlela endigibisela ngayo ibhola. Indlela endidlale ngayo iyandonelisa kakhulu. Andizithathi kancinci izinto. Kwathuba endilifumanayo lokudlalela uMzantsi Afrika iba liwonga kum,” utshilo uTahir.  
Kwelinye icala uKapteni, uFaf du Plessis, obe ngoyena mdlali onamava nomdala kwiProteas emdlalweni – uyiqhwabele izandla indlela iqela lakhe elidlale ngayo ngethuba lidlala neZimbabwe. 
“Kuye kwakho ukucotha okuthile emdlalweni wethu. Lo nto yenze sacinga kaninzi. Sivule ngoRassie oqhube kakuhle, kubenjalo nakuDavid. Yena uTahir unamandla wokuncothula oothinti. Uyakwazi ukubaluleka bokuwisa oothinti kwangoko emdlalweni. Besingalindelanga oothinti abaninzi kangaka. Naye uLungi Ngidi wenze umsebenzi omhle kakhulu,” utshilo uDu Plessis emva komdlalo eMonti.  
Umdlalo wovavanyo olandelayo weT20 International uza kudlalelwa ePotchefstroom ngoLwesihlanu, ize iBenoni isingathe umdlalo wokugqibela ngeCawe."	not available
entertainment	Isolezwe Gig Guideno-Agent Lungaz	"Lwesihlanu, Disemba 24 
*  OhBrigado Champaigne Bar 
Djs: Kuniyuki Takahashi (Japan) 
*   Ex Africa Music & Wine Lounge 
Djs: King Wave & Mandla.. 
*   Mans Pub & Braai (KWT) 
Djs: Nteyha (Tru fm) Meda,Sakhi Soul DeeP.. 
*   So What Lounge (Mthatha) 
Djs: Mobi Dixon(City Rains), Mpekysh, Tonic,  Jovisto, Angisto, Phoenix, Pk. 
Mgqibelo, Disemba 26  
*   Mthatha Sports Field:  Native Summer Party Mc Phindile Gwala (Muvhango) 
Djs: Euphonic (5fm) Mdu Masilela (Nammer) DreamTeam, Bucie, Major League, Milkshake,  Naak Musik, Natz, Nhunhuza (UELDJ) 
*   The C Club (Chintsa):  Lazy Days Under The Trees 
Djs: Agent Lungaz, Matt Suttner (JHB) Tony H, Rhett Pendock.. 
*   Cambridge Police Park: London Roots Party 
Aka, Da .Les, Fistaz Mixwell, Kaylow, Pastor The Dj (UWFM), Anda, Arnie Soul, House Native, Lt,Rs.. 
*   Good Times (Old Sikiza Nu.1) 
Djs: King Wave, GQ Xclsve,Yoba, Cooper, Young Reezy, Nqomfie, Mjazz, Sly, Nature.. 
*   Victoria Manor Guest House (Queenstown): Kings & Queens Home Coming.. 
Djs: Revolution,Mobi Dixon, Msaki, Scotch Flavior, Palture, Blomzit Avenue, King wave, Massive Deep, 98%, Young Reezy, Anda, Mpondo, Zoox.. 
*   Old Millitary Base (Port St Johns):  Silly Summer 
Djs: Glen Lewis (Metro Fm)Kwesta, Big Nuz, Mobi Dixon, Thebe, Khabila, Anda, Mfundisi, Zintle (Kalawa Jazmee) Kanetic Soul, Ludz, Phoenix, Mpeshynyk. 
Cawa, Disemba 27 
*  6th Annual Mdantsane Summer Re Union (Winter Rose rugby Field Nu 13) 
Djs: Blomzit Avenue,Yoba Unltd, MisserHouseFanatic, GQ Xlsv, Skara, Simple -C,Mfundisi, Cooper, Yastin, Lynch Master (Thandiwe).. 
*   St Georges Park Stadium (PE) 4th Annual Buyelembo 
Thandiswa Mazwai, Andy Narel (USA), Zahara, Don Laka, Nathi,Vusi Nova, Rick Rick, Monea, Dr Victor & Rasta Rebels, Mdu, Donald, L-Tido, Kid X, Mobi Dixon. 
Mvulo, Disemba 28 
*   Mdantsane Sun Pres Vinyl Session 
Djs: AgentLungaz,Justice, Minty (Tru fm) Tulz (Toolz Down). 
Lwesibini, Disemba 29 
*   BlackSpade Entertainment Lounge (Quigney) 
Kenny Kunene (Sushi King) Dj Ph, GidionCharlie Deepstar 
Lwesine, Disemba 31 
*   Buffalo Park Cricket Stadium: 2nd Annual Count Down 
Djs: Ganyani, Mobi Dixon, Revolution, Professor (Kalawa)Mpumie, Kelly Kumalo,Tsepo Tsola, Yoba Unldt,King wave, Blomzit Avenue, Minty, Sizzle (Hip Hop) KyleDeutsch & Sheknishkar.. 
*  Indoor Sports Centre (Queenstown): Lukhanji Summer Fest 
Mobi Dixon, DNadia Nakai, Stilo Magolide, Dj Sabby, L isa Good, Trademark, The josh, Mpumie, 98%, akhona Excellent, Stay Fresh, Maxhoseni, Pastor The Dj (UWFM),"	not available
politics	Umhlaba Wabantu Ebantwini	"Ndonwabile  kukubona iAfrican National Congress (ANC) izibekele kude kwizenyeliso ezenziwe ngulowo wayesakuba nguSekela Mongameli uMnu. Kgalema Motlanthe, kwindibano yayo yakutshanje engembuyekezo yomhlaba (Land Reform), nalapho abhekise kwiiNkosi “njengoozwilakhe basezilalini” ezikholelwa ukuba umhlaba wabantu ngowazo.  
Kodwa noxa kunjalo, bakhona abahamba nale ngcamango yakhe ngaphakathi nangaphandle kwiANC abakholelwa ukuba elona nyathelo lichubekileyo nelinenkqubela elinokuthatyathwa kumba wembuyekezo yomhlaba kukohlukanisa iinkosi noluntu lwazo. 
UMotlanthe namahlakani akhe bakholelwa kwelokuba abacalucaluli nabenkqubo yobukoloniyali ngokunikisa ngomhlaba wamaAfrika, phantsi kweenkosi, umhlaba karhulumente yeyona ndlela efanelekileyo.  
Kubo amaAfrika awanakuphatha umhlaba wawo ngendlela efanelekileyo ngoko kufanele oneswe lisebe lezoPhuhliso lwamaPhandle nezeMihlaba. 
 Iikumkani, iinkokeli zemveli nezinye iinkokeli ezasindisa iziqwentshana ezishiyekileyo zomhlaba woluntu kwizandla zamaNgesi, abafanelekanga ukuphatha uxanduva lookhokho nabantu babo kumba womhlaba, yiyo loo nto Ingonyama Trust kufanele ichithwe. Imbono ngeyokukhulula lo mhlaba kulawulo lweenkosi ukuze uthengiswe emarikeni kwabo banemali ngokukhuphela amaAfrika iititle deeds. 
Ayinamsebenzi kuMotlanthe eyokuba esinye sezizathu sokuhamba ngonyawo lonwabu kwenkqubo yohanjiso lwezindlu kungenxa yokuba abanye babaxhamli bezindlu zikarhulumente bayaqhubekeka nokuthengisa izindlu (kumaxesha amaninzi kubemi bamazwe angaphandle) baze babuyele ematyotyombeni, besongeza kwakhona kwinani labo basalinde izindlu.  
Kwabo babizwa njengee-democrats, liberals, republicans neeprogressive (kuquka nezinye izifundiswa) iinkosi ngamaxhoba, umz’ ongenazinja onokuhlaselwa kungalindelwanga mpindezelo.  
Kwiminyaka engaphambili bemaninzi amathuba apho uluntu  belunokukhetha ukuziqelelanisa kwiinkosi ngenxa yeendlela ezinembophelelo nezakudala zokulawula; kodwa noxa kunjalo bakhetha ukuhlala nazo.  
UMotlanthe ucebisa iANC ukuba iyeke ukuchitha ixesha ngokufuna inkxaso yeenkosi, kodwa inike abantu ngqo umhlaba, nanjengoko ingabavoti abaya kuyikwaya iANC kuvoto.  
IANC, ngokutsho kwenkokeli yayo, kufanele ilibale ngemvelaphi yayo, ilibale ngembuyekezo yomhlaba kwabo babelwa umhlaba ngethuba leemfazwe, ilibale ngendima eyadlalwa ziinkosi, hayi kuphela ezoMzantsi Afrika, kodwa ezo zaseLesotho, Swaziland, Botswana neZambia ekubunjweni kwalo mbutho.  
Imbali ibonisa ukuba ubukho nokunyamezela kobukhosi akuxhomekekanga kwiimfefe zikarhulumente. 
Iingcambu zobukhosi zimile kanye kumhlaba waseAfrika; ubukhosi babugcinwe ngookhokho bethu ababejonge kubo ukuze babuyiselwe  isidima esahluthwa ngabaphambukeli bangaphaya kolwandle.  
IiNkosi zikwicala labo bamemelela ama87% embuyekezo yomhlaba woMzantsi Afrika kwabo bafanele ukuwuxhamla, amaAfrika. Masingayikhuthazi into yabantu bethu abahlala kwiimeko ezingaphucukanga ezilokishini nakwiifama zabamhlophe ngenxa yokungabi namhlaba eAfrika. Masingqale ngqo ngomkhonto kutshaba, siyeke ukubangamagwala. 
Nanjengoko besitsho, umkhonto wegwala uphelela elityeni – igwala lihlala lilola umkhonto walo de uphele. Ngethuba ndisengumongameli weCongress of Traditional Leadres of South Africa, ndabhala ndathetha gabalala ngomba womhlaba, ingakumbi umhlaba wabantu ngowe21 kuMeyi ka2003 (Isahluko 16 sencwadi yam ethi ACCORDING TO TRADITION) Ndabhala ndenjenje kwaye ndisamile koko ndakubhalayo: – Umhlaba owela phantsi kolawulo lweenkosi noluntu yinxalenye ye13% yomhlaba woMzantsi Afrika owabekelwa bucala amaAfrika phantsi kweLand Act ka1913 no1936. Eza ndawo zazibizwa amaphandle ayecandwe kulo mhlaba. 
 Abacalucaluli abamhlophe kweli loMzantsi Afrika, kuquka iilokishi zabantu abamnyama, baxhamla kwi87% eshiyekileyo. 
Phantsi kolawulo localucalulo umhlaba wabantu wawuphantsi kukarhulumente. Kanti kwelinye icala umhlaba wabamhlophe wawuye ube ngowalo mntu kwaye ubhaliswe ngegama lakhe. 
Nangona kunjalo, abantu abantsundu babewubona njengowabo lo mhlaba uphantsi kolawulo lukarhulumente. Nangoku ke umhlaba wabantu lilifa lamaAfrika ahlala kuwo. 
Iinkokeli zemveli ke zona, phantsi kwemithetho yesiNtu, iye ibe ngabo abalawula lo mhlaba. Iinkokeli zemveli zenza umsebenzi wazo. Ooceba kwezi ndawo nabo baqeshwa ngokwezithethe zaloo ndawo. 
Ukuze siqinisekise ukuba kukho inzolo kwiindawo zabantu bakuthi kufuneka ubunikazi bezi ndawo bubuyiselwe kubantu – abantsundu kunye neenkokeli zemveli. Umhlaba wabantu akumelanga ukuba uyathengiswa. Bekumele ukuba uyaqeshiswa ukuze kubekho ingeniso nophuhliso. 
Le yeyona ndlela ibhadlileyo inokulandelwa mhla imbuyekezo yalo mhlaba ukuma87% ubuyiselwa ebantwini. Ukuba sikhe sayenza ngoku ingekagqitywa le nkqubo sakube sivulela izigwili ithuba lokuba zandise ubutyebi bazo, amahlwempu ashiyeke ehlwempuzeke mpela. 
Thina sicebisa iintsapho ezingabanikazi zinikwe iimpephamvume ezinokubavulela amathuba emali. Iinkokeli zemveli ke zona zakuncedisana nale nkqubo. 
Indima karhulumente kwimiba yomhlaba namalungelo awo kufuneka incitshiswe; urhulumente ajongane nokulondoloza iinkonzo zoluntu, ukuncedisana nophuhliso nokungenelela kwimingeni engapha kwamandla eenkokeli zemveli. 
Iingcali kwimiba yomhlaba bekumele ukuba ziphanda nzulu kwaye zenza ngakumbi ukulamla le ngxwabangxwaba. 
Ukuba kukho imiqulu kumgaqosiseko engqubana nale nkqubo yembuyekezo yomhlaba ngokukuko, ipalamente kufuneka ibizwe ikhangele iindlela zokulungisa le mingeni. 
*INkosi uPhathekile Holomisa yinkokeli yamaHegebe kwaye ukwanguSekela-Mphathiswa wezeMisebenzi eMzantsi Afrika. Uyazibhalela kweli nqaku."	not available
entertainment	FATHER’S DAY: Ithetha ntoni kootata?	"KUTHETHA NTONI UKUBA NGUTATA? NgeCawa (19 kweyeSilimela), siqwalasela indima edlalwa ngootata kwiimpilo zabantwana babo, kumaqabane ngokunjalo nakwiintsapho. 
  Kungalula ukulibala ngosuku lweFather’s Day, kuba kwinyanga ephelileyo ibiyi Mother’s Day.  Ingaba wena uzakumenzela ntoni utata wakho? Mhlawumbi ungamthumela umyalezo omnandi ngaphandle kokuzicikida ngokumthengela isipho.  
Sibuze ooTata abaziwayo ukuba: KUTHETHA NTONI KUBO UKUBA NGOOTATA? 
ANELE PENNY (Umdlali kwimiboniso yeqonga namabali) “Kuthetha ukuba ndinoxanduva lokuba ndibe ngumzekelo, zonke izinto endizenza ebomini kufuneka ndizazi ndizenzela yena, kwaye ndiphilela lo mntu undibiza utata.”  
BULELANI RUBUSHE (Igqwetha eMonti) 
 “Xa ungutata uziva ukhulile, uziva uphelele kwaye ukuba ngutata kuhamba nokurhuqa uxanduva lokuphilela lo mntu ungutata wakhe.”  
SIZWE SALISO (Umsasazi kanomathotholo nemvumi)  
“Kuthetha ukuba sisihlobo, utitshala nenkokeli ezama ukuphila ngokomzekelo ukwenzela ukuba wakhe umntu ozakuba nefuthe ngomso.”  
SIPHELO ‘’NQONTSONQA’’ DYONGMAN (Imbongi, nemvumi yeHip Hop) 
 “Wenza lo mntwana abe yinkosi okanye inkosazana yangomso. Kufanele ubekhona ecaleni kwakhe ngamaxesha onke.”  
TSEPISO SATHIE NZAYO (Umbhali neqhula) 
 “Uba khona ecaleni kwakhe ngamaxesha onke owafumanayo, wenza ixesha xa ekudinga, kananjalo ube yinto yonke kumntwana wakho.”  
MAFA BAVUMA (Umsasazi kanomathotholo nomphathi wamatheko)  
“Kum kuthetha ukuba yintloko yekhaya, inkokeli yosapho, ikhaka lenkosikazi kunye nabantwana. Imizamo yakho awuyenzeli wena, uzamela usapho lwakho njengentsika.” 
simphiwe.freddie@inl.co.za"	not available
politics	IDA iyifuna apha neMpuma Koloni	"INKOKELI yeDA eMpuma Koloni uNqaba Bhanga uthi unesicwangciso sokutshintsha imeko yentlalo yoluntu kweli phondo, watsho esithi ingqwalasela uza kuyinika kwimiba yezemfundo kwanentswelangqesho. 
UBhanga ebebalisela I’solezwe lesiXhosa emva kokuba inkokeli yeDA kuzwelonke uMmusi Maimane embhengeze njengomgqatswa wobuNkulumbuso kumbutho iDA kunyulo lonyaka ozayo. 
UMaimane uthi umthembile uBhanga. “Ndimthembile kakhulu uNqaba Bhanga. Andimthembanga nje ekuhambeni umyalezo wotshintsho kweli phondo, kodwa ndikwamthembile ukuba angayiNkulumbuso yaseMpuma Koloni ekhathalayo nezaziyo iingxaki zabantu beli phondo,” utshilo uMaimane. 
UBhanga uthi umsebenzi wakhe wokutshintsha ubomi bababantu baseMpuma Koloni sele uqalile. 
“Umsebenzi kukukhupha uMampehle etyotyombeni ndimfake kwindlu endilisekileyo. Ndifuna ukunika ingqwalasela kumbandela wemfundo kweli phondo, kuba iMpuma Koloni iyintlekisa kumba wezemfundo. 
“Ukudalwa kwemisebenzi ndakwenza ngokuthi ndijonge indlela eyayisebenza ngayo imizimveliso yaseGcuwa, eDimbaza naseMthatha. Enye into ekufanele siyiqwalasele kukuba ngela xesha lorhulumente kaMatanzima noSebe, kwakulinywa, abantu bengalambi. Yaphela lo nto ngoku. Ndifuna sibuyele emva kulimo,” utshilo uBhanga. 
UBhanga ukwathe phantsi kolawulo lwakhe luza kutshintsha ulawulo koomasipala abafana neMakana, Enoch Mgijima, Great Kei naseMnquma."	not available
entertainment	IMuvhango ikhuphe isilumkiso!	"ISILUMKISO esikhutshwe ngumdlalo iMuvhango! Lo mdlalo kamabonakude ukhuphe isilumkiso ngobuxoki obujikelezayo.  
La mampunge ajikelezayo amema abo banqwenela ukuba ngabadlali bemidlalo kamabonakude ukuba beze kwii-audition zabalinganiswa abaliqela beMuvhango ngentlawulo yemali engange R300.  
Le ntlonti iquka iinkcukacha zendawo ekungenelwa kuyo, kwaye ikwathi ii-audition ezo ziqhubeka enombolo 224 Louis Botha Avenue e-Orange Grove. IMuvhango ithi, obu bubuxoki bodwa. 
 UMorishe Matlejoane oyi-Associate Producer yeMuvhango ukungqinile okokuba le yintlonti, kwaye esithi lo mdlalo kamabonakude ubuqhawulile ubudlelwane nee-arhente zabadlali obuthe lo mdlalo wazisebenzisa minyaka le.  
Kubonakala ngathi mntu othile osebenza nezi-arhente uyabandakanyeka kweli gumgedle.  
UMatlejoane uyacacisa: “Le migulukudu ngelishwa isebenzise igama le-arhente yokukhangela abadlali nebesiyisebenzisa iminyaka eliqela, ngenxa yoko, asinayo enye indlela ngaphandle kokuqhawula ubudlelwane bethu neBecky Casting Agency.”  
Oku kuza kanye xa umdlalo kamabonakude iRhythm City imaxhaphetshu ikhangela umdlali kamabonakude. 
 Lo mdlalo ukhethe ukwenza oku ngokusebenzisa unxibelelwano lomnatha. Kaloku nayo iRhythm City yakhe yafumana esi sifunyenwe yiMuvhango kunyaka ophelileyo."	not available
politics	Bonzakele kugwayimbo abahlali baseKatikati	"LINGENISWE kwisibhedlele saseKatikati ishumi elinesithoba labahlali bale dolophu emva kokudutyulwa ngeembumbulu zerabha ngamapolisa ngentseni yayizolo.  
Malunga namawaka asixhenxe wabemi bale dolophu, uninzi lulutsha oluswele ingqesho kwakunye nabadla umhlalaphantsi, babambe uqhankqalazo.  
Abahlali bakhalazela ukuthotywa komgangatho wesibhedlele saledolophu nekuvakala ukuba usizakubekwa kumgangatho wekliniki.  
Babalelwa ku-50 000 abantu abazakuchaphazeleka kukuvalwa kwesi sibhedlele nekuzakunyanzeleka ukuba bafumane uncedo lwesibhedlele saseKomani esikubude beekhilomitha ezingamashumi amathandathu okanye iCumakala ekubude beekhilomitha ezingamashumi amahlanu.  
Abahlali bavale indlela uN6, bephazamisa ukuhamba kwezithuthi macala omabini alendlela.  
Obethethela abahlali uCeshemba Vakalisa nokwangumququzeleli wolu qhankqalazo utyhole urhulumente noomasipala ephantsi kwabo le dolophana, Amahlathi kwakunye nowengingqi Amathole.  
“Urhulumente wasusa iSASSA wayisa eCumakala, ngoku bathoba isibhedlele basibeka kumgangatho wekliniki.” Uthe, “Akwakhelwa bantu apha kodwa kwakunesivumelwano sokwakha izindlu eziyi 67 000 ngo2002. Umbane awukho kwasedolophini. UThobile Mpumela ongomnye wabadutyuliweyo uthe: “Ndidutyulwe lipolisakazi izihlandlo ezibini apha ngemva, limi kufutshane, ndizama ukunqanda abahlali abebexulutya ngamatye.”  
Omnye wabadutyulweyo uAyanda Mjadu uthe, “Nam bendinqanda, kwathi xa esidubula la mapolisa ndabaleka ndoyela emseleni, lafika elinye ipolisa landikhaba.”  
Abahlali bakwatyhole amapolisa ngokuleqa kuphela abantsundu kolu qhankqalazo, nebekukho kulo abamhlophe. uAdvocate Jennifer Wild ongumkomishinala wenkundla yentlawulo eziphantsi utyhole amapolisa ajongene nobundlobongela ngokuba gadalala kubahlali.  
“Besibambe uqhankqalazo oluzolileyo kwathi pha ngentsimbi yesibhozo kwafika lamapolisa alwa ubundlobongela adubula.  
Isithethi samapolisa eKatikati uLeftenant Namhla Ndleleni uthe, “Abahlali bebexulutya iimoto ezihamba kuN6, babethe imoto yakwamasipala, kwakunye neyomnye umhambi, baphinda bachana namapolisa amabini.”"	not available
entertainment	Baza kuncumelana, bawolane, baphuzane ngoSuku lweValentine eMthatha	"ABATHANDANAYO baza kube bejongene emehlweni bencumelene,  bekwaphulaphule umculo omyoli, bonwabele ukutya okumunc’iintupha kwaneziselo  eMthatha ngoSuku lweValentine. 
Kaloku ngolu suku, iNduna Events  Management kaBetusile Mcinga, iza kube inetheko lokonwabisa izithandani. 
Esi sisizathu sokungangeni ngamandla epokothweni yakho ukuze wonwabise lowo usondeleyo entliziyweni yakho. 
Eli theko lomhla weValentine libizwa iNdlwane yoThando (Love Nest). 
“Indlwane yothando kulapho kufuywe khona uthando ukuze luqandusele isipho esihle,” kutsho uMcinga encokolela I’solezwe lesiXhosa. 
UMcinga waziwa njengemvumi yomculo weGospile ekhuphe amacwecwe yaphumelela neembasa. 
“Abantu abaninzi mhlawumbi baza kuzibuza ukuba ndenza eli theko lweValentine kuba kutheni. 
Kuba uthando lona kuqala luphuma kuThixo. Akukho nto ingalunganga ukubonisa uthando kwaye sikhulise uthando,” kuncokola uMcinga. 
UMcinga, utata wabantwana abathathu, okwabhiyozela iminyaka elishumi wazimanya ngeqhina lomtshato kulo nyaka, uthi iLove Nest yenzelwe abo bangamaqabane  kwanabo bathandana beziintsapho okanye izihlobo, bengavalelwanga ngaphandle abo bangenamaqabane. 
Izithethi eziza kwabelana ngeqonga ngolu suku ziquka uMfundisi uLusindiso Malimba, ongumcebisi kwimiba yemitshato nokwangumbhali wencwadi ethi 21 Realities About Marriage. 
UMcinga uthi uMalimba uza kube ethetha namaqabane atshatileyo ngemiba aye aqubisane emtshatweni. Imiba equka iingxwabangxwaba kwabo batshatileyo, oonyana ababekelwa bucala kwiintsapho abazalwa kuzo basakutshata kwaneengxabano phakathi koomazala, oomakoti namadodakazi. 
Esinye isithethi nguSicelo Mncube ongumbhali wencwadi ethi I Was Raped And You Were Born. 
Ingayintoni imini yezithandani ngaphandle komculo oncamis’ umxhelo? 
UBerita, Andile Tsako, Randy, DJ Angisto, Chunky Jama, Fezz Jnr noBetusile baza kwabelana ngeqonga lomculo. 
Abefundisi abakhoyo ngolu suku, ngokutsho kukaMcinga, baza kuthandazela nemitshato. 
Isinxibo sosuko seso simhlophe nabomvu. 
Amatikiti afumaneka eVinnie’ s Steak and Grill eBT Ngebs Mall eMthatha apho eli theko lwe14 kweyoMdumba liza kube liqhutyelwa khona. 
Amatikiti waba bangenamaqabane axabisa iR300, iVIP yabo yiR600. 
Amatikiti wabo bahamba namaqabane abo axabisa iR500, ze iVIP yabo ibe yiR1000. La matikiti akhatshwa zizipho, isidlo kwakunye nemifanekiso yamaqabane. 
Umcimbi uyaqala ngentsimbi yesithandathu ngorhatya."	not available
sports	Libuye nembasa yegolide igqiyazana laseBhayi	"Intombazana yaseBhayi eneminyaka elishumi elinesine uHlumisa Vuso ibiyinxalenye yemidlalo ye-Olimpiki yezikolo kuzwe lonke. 
Emva kwemijikelo esithoba yomdlalo weendolotyi(chess) uye waphumelela amagqibela kankqoyi wahlala kwindayo yokuqala kumantombazana aneminyaka engaphantsi kweshumi elinesihlanu. 
Nangona ibilityeli lokuqala eli esiza kule midlalo, uHlumisa ububungqina bokuba italente ikhona eMpuma Koloni. “Amava endiwufumene kule midlalo andonwabisa ngeyona ndlela. Kudala ndihamba kwiitumente ezikumila kunje, bendonwabile ngokungathi bendidlala nabahlobo bam,” utshilo uHlumisa. 
Ukufumana kwakhe le mbasa yegolide kumnike ithuba lokuba atyunjwe aye kumela uMzantsi Afrika kwimidlalo yeendolotyi yamazwe ngamazwe, eRussia. 
Le midlalo izakudlalwa kweyoMnga kulo nyaka. 
“Ayikangeni ncam kum entloko le nto, yilo nto ndingayazi ukuba mandilindele ntoni na eRussia. Ndizakuya phaya ndidlale lo mdlalo wam ndiwaziyo,” utshilo lo mdlali. 
UHlumisa unethemba lokuba eli thuba lizakumvulela iingcango nakwimfundo yakhe, ndifuna nokwenyusa izinga lokuzithemba kum. “Eli linyathelo elihle kwikamva lam kulo mdlalo,” Utshilo. 
UHlumisa uqale ukudlala lo mdlalo esengumfundi kwibanga lokuqala. Ekuqaleni wayedlala nje ukuzonwabisa kodwa emva kweminyaka emithathu edlala uye waziqonda ukuba le yinto afuna ukuyenza ixesha elide. 
“Xa ndichitha ixesha ndingekho kwitumente yalo mdlalo bendiziva ngingaphelelanga,” utshilo uHlumisa. Ngenyanga yeThupha kulo nyaka, uHlumisa uzakube ethatha inxaxheba yolutsha lalapha e-Afrika. 
“Ndifuna ukudlala ngokuzinikela kakhulu. Injongo yam kukufumana iwonga leGrand Master kulo mdlalo ndibe yitshatsheli kwaba- setyhini."	not available
health	Kubuyiselwe ukubona kwabo bangaboniyo	"Inkqubo yeentsuku ezintlanu yotyando lwamehlo ibibanjelwe kwisibhedlele iSt Elizabeth eLusikisiki kwisithili saseO.R Tambo, ngokubambisana neBhunga labangaBoniyo eMzantsi Afrika. 
Oku kwenzeke ukususela nge10 ukuya kutsho nge14 kweyeNkanga. Bangaphezu kwamashumi asithoba (90) abantu abaye bahlolwa, yaye abangamashumi amahlanu anesine (54) benza olu tyando lunokutshintsha ubomi babo. 
Kwiphondo leMpuma Koloni kulo nyaka, liwaka elinamashumi amathandathu anesithandathu lotyando lwamehlo esele lwenziwe. Iphondo lenze utyando lwamehlo angamawaka amabini anamakhulu amahlanu anamashumi amabini anesihlanu (2525) ngo2021. Ezi nkqubo ziyilelwe ukubuyisela ukubona kwabo bangaboni kakuhle. 
UNomakhosazana Meth, umphathiswa weSebe lezeMpilo eMpuma Koloni, uthethe ngempumelelo yale nkqubo. “Sibulela igqiza loogqirha abaze kwiphondo lethu bezokunikezela ngotyando olufuneka kakhulu nolutshintsha ubomi babantu abanengxaki yokubona.” 
“Ibe yimpumelelo, eyenzeka ngenxa yentsebenziswano yethu neBhunga labangaBoniyo eMzantsi Afrika, sibulela kakhulu,” utshilo. 
UMeth uthi babone imincili yabo bebelangazelela ukubona. Iminqweno yabo iye yafezeka, nemithandazo yabo iye yaviwa. 
Isebe lenze utyando olongezelelekileyo 
Isebe likwabambe umdyarho wokunciphisa amabele kule mpelaveki, iphulo elikhokelwa yintloko yotyando lweplastiki, uGqirha Viwe Nogaga, ngeenjongo zokunciphisa ukusilela kolu tyando kwisibhedlele sommandla waseMthatha (MRH). Olu tyando lwenzelwe ukunceda abasetyhini abaphethwe ziintlungu ezibuhlungu zomqolo nentamo ngenxa yemacromastia. 
IMacromastia yimeko ebonakaliswa kukwandiswa okungaqhelekanga kwezicubu zebele (breast tissue) ngaphaya komlinganiselo wayo wesiqhelo, enokuthi ibangelwe zizicubu ezinamafutha amaninzi. Olu tyando lokunciphisa amabele lwenziwe kwabasetyhini abalishumi elinesixhenxe (17). 
Isebe lezeMpilo eMpuma Koloni lityikitye isivumelwano sokusebenzisana neOperation Smile South Africa kwinyanga ephelileyo, nto leyo eza kubangela ukuba abantwana nabantu abadala abaninzi abacandeke imilebe eMpuma Koloni bafumane utyando olutshintsha ubomi babo."	not available
entertainment	UGita uyalahla kwi-7de Laan: Izizathu?	"Akukapheli nenyanga uDiaan Lawrenson odlala indawo kaPaula kwi-7de Laan ebhengeze ukuba uzibeka phantsi iintambo njengomdlali osisigxina kulo mdlalo kaSABC 2 nanjengoko efudukela eKapa nosapho lwakhe, eyokusebenza njengomhlohli kwisikolo sobugcisa iAFDA.  
Ngoku kuvakele ukuba uJo da Silva, odlala indawo kaGita kwakulo mdlalo, naye uyawufulathela lo mdlalo oveliswa yiDanie Odendaal Productions. Kwingxelo ekhutshwe yiDanie Odendaal Productions ngoMvulo, ithe uJo ushiya lo mdlalo ngezizathu zokuchitha ixesha nentombi yakhe, nefunda eKapa.  
Kwaye ngelixa eseKapa, uJo unezicwangciso zokufezekisa eminye imidla anayo kwezinye iinkalo.  
Ongumpapashi kumdlalo i7de Laan uRosa-Mari Erasmus, uthe: “UJo uzakuba nalo mdlalo de kube sekupheleni kwekaCanzibe, kwaye ababukeli basezakumbona kumabonakude de kube sekuqaleni kwenyanga yeThupha.”  
Akukaziwa ukuba uGita uzakuyishiya njani iHillside."	not available
entertainment	Isolezwe gig guide noAgent Lungaz	"Lwesihlanu, Canzibe 06  
*  Wise Guys (Vincent) >>> Guest Dj Pandora 
Djs: Palture  Pablo Da don  Charlie Deepstar  Furaz. 
*   Ground X & Ex Africa Mkusic Lounge 
Djs: Blackman  Chriss  Kingwave.. 
*   OhMi Bistro Lounge  >>> Prince Lloyd’Party 
Djs: Lzk  Bouga  Nature  Blomzit Avenue  Misser  Le Vinnyl.. 
*  Black Spade Entertainment Lounge 
Djs: Anga Azz  StixxLiquidSoul.. 
*  OhBrigado Champaign & Cigar 
Djs: Major League Djs  Yoba Unltd  Welo  Pk.. 
*  Kwa Jeff Place N,U 3 (Mdantsane) 
Djs: Yastin  Khanyisa  Onke  Dumsa  Sbee  Lentor.. 
*   Vuks Wine & Dine 
Djs: Amo  Sbuda  Zenzo.. 
*   Cubana (Havana Lounge, Port Elizabeth) 
Djs: Lulo Cafe (Metro Fm) & resident Djs. 
Mgqibelo, Canzibe 07 
*  University Of Forte Centenary (Alice Campus) 
Djs: Pk  Mfundisi  Blackman   Gq xclusive  Misser  Chubby  Charlie Deepstar  Kingwave   Ays  Nomisupasta  Funksta  Lady Mpumie. 
*  Kwa Jeff Place N,U 3 (Mdantsane) 
Djs: LentorOnke  Sbham  Lentor  Dumza  Khanyisa… 
*  Vux wine & Dine (Zwelitsha) 
Djs: Sbuda  Zenzo… 
*   Mthombos Place Nu.7 Mdantsane 
Djs: Cyentoire  Kingwave yastin  Onke  Le Vinnyl  Massive Deep  Phloeticsoul. 
*   Mans Mdantsane Pub & Braai 
Djs: Rhett Bendocks & Tony H  Lv  Cooper  Lzk  Rebel Rizz  Si Mbo  Miss Darling Soul  Prince Lloyd.. 
Cawa, Canzibe 08 
*   Mans Buy & Braai Mdantsane ..No Chill Sundays..with UELD.. 
Djs: Rebel Rizz  Welo  Sly 
*  Oh Mi Bistro Lounge  >>>> Deep London Sundays… 
Djs: Le vinny.."	not available
sports	Nedbank Cup: Ngeke iDowns neBucs zigqube esibayeni esinye	"Mabini amaqela amakhulu ashiyekileyo kwiNedbank Cup nalindeleke ayiphumelele ekugqibeleni. Loo maqela yiMamelodi Sundowns ne-Orlando Pirates. Ngelishwa labathandi bebhola, awakwazi ukuya emdlalweni wokugqibela omabini. Elinye kufuneka liphume esibayeni xa edibana eLoftus Stadium ngo-18:00 namhlanje. 
Amasandawana aya emdlalweni efuna ukukhusela ubunganga bawo njengeentshatsheli ezikhuselayo. Kanti yona iPirates ifuna indebe yesibini kule sizini emva kokuphakamisa indebe yeMTN8 ekupheleni kuka-2019 ukuze kubuye isidima sayo ebholeni yaseMzantsi Afrika. 
Ezimnyama zinyathelela phezulu emva kokungcwaba iAl Ahly Benghazi ngo’3-0 emdlalweni CAF Confederation Cup kwiveki ephelileyo. Okucace gca kukuba uJosef Zinbauer ulolekile yiMTN8 ngoba uthe ufuna ezinye iindebe emva komdlalo weveki ephelileyo. 
UKapteni weBucs, uHappy Jele, ubethe ngenqindi phantsi ngelithi ngeke ihambe lula kubo iSundowns. Njengomdlali onamava, kulindeleke uJele abe ngomnye wabadlali abaza kwenza umahluko xa iPirates izama ukugqitha kwiSundowns eyingozi. “Yimidlalo nje mibini, sifike kowokugqibela. Lo nto iyakhuthaza,” utshilo uJele, ethetha namajelo eendaba kule veki. 
“Kodwa into ebalulekileyo ngoku kukubeka iingqondo zethu emdlalweni weNedbank Cup. Ndiqinisekile, siza kuya kumjikelo olandelayo ukuba sizimisele. Umdlalo awukho ngempindezelo, iingqondo zethu sizibeke emdlalweni kuphela. Siyayihlonipha iSundowns ngoba liqela elikhulu – kodwa sifuna impumelelo emdlalweni,” utshilo uJele. 
Amasandawana akhuthazekile emva kokubetha iChippa United ngo’2-1 emdlalweni weDStv Premiership ekuqaleni kweveki. UMokwena uthe umdlalo ophakathi kweDowns neBucs ngowona mkhulu kwiNedbank. “Andizami ukudelela amanye aamaqela. Umdlalo weSundowns nePirates ngowona mkhulu. Liqela elidlala kakuhle kakhulu iPirates. Iyiphucule indlela edlala ngayo kwaye isantya sesinye sezixhobo zayo,” utshilo uMokwena."	not available
health	Bakhala ngentswela nkathalo kwikliniki eseNdlovini ePort Alfred	“Xa usiya ekliniki uya uqinisekile ukuba kulapho uzakufumana khona uncedo, kodwa akunjalo kule yethu,” utsho uNandipha Khuselo nongumhlali waseNdlovini ePort Alfred.	not available
entertainment	Ziyambhedela uGC kuZalo!	"AKASAYI kuvela rhoqo kuZalo umlinganiswa osisithandwa sabaninzi, uKhaya Dladla odume ngelikaGC kulo mdlalo. 
Oku kulandela iinguqu zakutshanje ezizokubonakala kwisizini yesihlanu esandul’ ukuqala kulo mdlalo. 
UGC uzakhele udumo olukhulu kulo mdlalo ngokuthetha isiNgesi esife amanqe, nobekuphela sekuxoxwa ngaso kumakhasi onxibelelwano. 
Abavelisi balo mdlalo bathumele imbalelwano koonondaba ediza ukuba indawo kaGC ayisayi kugqama njengakuqala. 
“Lo mlingisi uza kubizwa xa kukho apho adingeka khona,” kutsho le mbalelwano. 
Kuthethwa noKhaya, uthe zibuhlungu iindaba zokuba abantu abathanda uGC ngeke bambone rhoqo. 
“Okwenene bazokundibona kancinane ngoku, indawo yam ngeke ifane nakuqala. Ngethemba lokuba ndiseza kubonwabisa ngendlela bendikade ndisenza ngayo,” kugqabaza yena. 
Kuvela iindaba zokuncitshiswa kwendawo kaGC nje, kuke kwabakho neengxelo ezithi lo mlingisi akaxolanga yimali ayinikwa kulo mdlalo. 
Kuvele nokuthi ukhe wahlala phantsi nabanikazi bomdlalo bexoxa ngekontrakti kodwa akwabikho ziphumo zihle. 
Kusenzeka oku nje, kumakhasi onxibelelwano abantu bayamchuba, besithi ungumntu ophakamileyo nongathandi ukusondela kubalandeli bakhe. 
Kule ngxelo ekhutshiweyo kuphinde kwaqinisekiswa ukuba abadlali abafana noMxolisi Mdletshe ( Nay Maps), uThobile (Nokuthula Mabika) noPastor Mdletshe ( Glen Gabela) ngeke baphinde babonakale kulo mdlalo. 
Kuphinde kwathi gqi nokuba uMastermind (Ntokozo Dlamini) naye indawo yakhe iza kuphela. 
Odidiyela lo mdlalo, uMmamitse Nkadimeng, uthe kuyabavuyisa ukufika kule ndawo bakuyo bengumdlalo, iinjongo zabo yayikukugqamisa italente ephuma eKZN. 
“Siyabulela kakhulu kubalingisi abohlukeneyo ababeke lo mdlalo apho ukhoyo ngoku. Sibanqwenelela okuhle kodwa kwabaza kwenza ebomini,” kutsho yena."	not available
entertainment	Local is lekker: Ngoku masonwabele * -50/50	"ABAPHULAPHULI besikhululo sikanomathotholo iMetro FM, bazigobh’ amacala emva kokuba esi sikhululo sinikwe imvume yokudlala umyinge ka-50% womculo wasekhaya, no-50% womculo waphesheya kwiinkqubo zaso zangeCawa. 
 Oku kuza emva kokuba abaphulaphuli bekhalaze ngelithi, iinkqubo zangeCawa, nezidlala ubukhulu becala umculo weSoul ne-R&B, ziphulukene nomsoco emva kokuba zihlohlwe ngohlobo lomgaqo omtsha womculo ka-90%. 
 Ongumlomo we-SABC uKaizer Kganyago, uyigxininisile into yokokuba, izikhululo zohlobo lwe-commercial iMetro FM ne-5FM, azizokukhululwa kulo mthetho mtsha, esithi, esi sigqibo senziwe kuba iMetro FM, “kuba ibazi kwaye ibaqonda ngcono abaphulaphuli bayo”.  
“Umthetho awutshintshanga. Phakathi evekini, * -90% womculo walapha ekhaya usezakuqhubekeka udlalwa, kodwa sakukhangela ukuba oku kusebenza njani emva kwexesha elithile.” 
 UKganyago ucacise esithi, ezinye iinkqubo zingakwenza ngohlobo lwazo oku, kuxhomekeke kuhlobo lwabaphulaphuli abanabo noko bakufunayo.  
“Sifuna ukuqinisekisa ukuba, umculo omninzi odlalayo kwizikhululo ngumyinge ka90/10, kodwa ezinye iinkqubo zinabaphulaphuli abohlukeneyo, ngoko ke bayakubona benza njani ngoko.” 
 Ebutsheni bale nyanga, ingqonyela kwicandelo lemisebenzi eSABC, uHlaudi Motsoeneng, ubhengeze ukuba ubuncinane bomyinge ka-90% womculo odlalwa zizikhululo ezili-18 zikanomathotholo eSABC, izakuba ngumculo walapha, aze umyinge ka-10% ube ngowangaphandle.  
KuTwitter, abaninzi bathe bagqibe ekubuyeleni kwakhona ekuphulaphuleni iMetro FM ngeCawa, emva kokuba ithe cebu kumgaqo womculo ibisele iwulandela. 
simphiwe.freddie@inl.co.za"	not available
entertainment	Uwile, waphakama efuna ukuba nguMr SA	"EMVA kokuphoswa lithuba lokungenela uMr SA kunyaka ka2020 ngenxa yokuhlutshwa luxinzelelo lwengqondo,  ngoku ityendyana laseQonce liphinde lazivuthulula lathabathisa kwakhona. 
USiyanda Xegwana uphakathi kweenzwana eziza kutshayisana eqongeni ngelizama ukubuya nesicoco sikaMr South Africa 2022. 
UXegwana, 25, ngumfundi kwizifundo zoLwazi ngoBuchwepheshe (IT) kwiYunivesithi yaseWalter Sisulu. Uqale ukucondoba ngoka2017 ngethuba elolongwa yiApollo Management eKapa. 
UXegwana ukhulele kwidolophu yaseKapa naseThekwini, kodwa ngoku uhlala ekhaya eMonti. 
Uthi uqale eseneminyaka eli16 ukuziva elahlekana nobuyena ngenxa yoxinzelelo lwengqondo. 
Uchaza iimpawu abe nazo ezifana nokuphulukana nomdla kwizinto ebezithanda njengebhola ekhatywayo nehockey, ukucaphuka ngesiquphe, ukuphelelwa lithemba kwinto yonke abe yenza, ekwaziqelelanisa nabanye njalo njalo. 
“Ndandifuna ukungenela ngo2020 kodwa zange ndikwazi. Ngaphandle kwesimo sam sezemali ngelo xesha, ndaye ndafunyanwa ndibonisa iimpawu zomvandedwa. Ngoko ndandingekakulungeli ukuzifaka kwinkqubo enkulu njengoMr SA,” kubalisa uXegwana. 
Xa kusithiwa makazibalule ngamagama ambalwa uthi uyinzwana ethobekileyo, eyohlukileyo nelahlekileyo ngenxa yoxinzelelo lwengqondo. 
UXegwana ukholelwa ukuba akudingeki ubani abukeke ngokwenkangeleko kuphela ukuze angenele ukhuphiswano lukaMr SA. 
“Kona ndiyakholelwa ukuba ndifanele ukungenela, kodwa akudingeki ube mhle ukuze ubani aphumelele itayitile yolu khuphiswano. UMr SA ngumntu ekufuneka abe yinkuthazo nomzekelo kwiintanga zakhe kwanolutsha, kwaye ndiyazazi ndinazo ezo mpawu.” 
UXegwana akakho mtsha kukhuphiswano olulolu hlobo. Ngo2018 wangenela ze waphumelela kuMr & Miss Walter Sisulu University BCC.  Uphindile ngo2019 wajika kwindawo yokugqibela kuMr & Miss Berlin November. 
Uthi bekudingeka aphinde aphakame azivuthulule kuba ufuna abo bazintanga zakhe babe nomntu abaza kujonga kuye. 
Ukuzigcina ebukeka, uXegwana uye azivocavoce ekhaya, ahlambe ubuso ngamanzi adikidiki rhoqo kusasa, abuqabe ubuso ngezinongo zobubugcina busempilweni, kwaye ahambele qelele kukutya okuswiti nokunamafutha. 
Ngaphandle kokuchitha ixesha lakhe eqhuba iBolt eMonti, eli tyendyana likwazigcina lixakekile kwiTC Model Management. Ukwaqeqesha ezinye iidyongwana ezinomdla wokucondoba eOur Legacy eQonce. 
UXegwana unephupha lokuzibeka kwindawo ephezulu kweli candelo. 
Xa ufuna ukumvotela ungathumela umyalezo omfutshane othi MRSA19 uthumele kwinombolo engu40439. Umyalezo ngamnye uxabisa iR2 kwaye uvota kangangoko ufuna. 
Ukhuphiswano lukaMr SA lubanjwa ekuzeni kuphela konyaka."	not available
politics	Baphefumla ngentetho kaMasualle	"Nosandi Mawe waseMonti: “Ndinqwenela ukuba iNkulumbuso ikhawulelane nabafundi, athethane neeyunivesithi ezifana neWSU kwakunye neFort Hare ekubeni bayeke ukusoloko bethenjiswa kuthiwe bakuluhlu oluxhonywe edongeni (waiting list) lwabantu abathathiweyo. Ukuba ungavele uxelelwe kwangethuba ukuba awuthathwanga ukwazi ukuzama kwelinye icala. Abaninzi baphela sele bengafundi.” 
Kule ntetho, uMasualle uzakugxila kwizinto ezenziwe ngurhulumente wephondo kwanezo zisezakwenziwa.  
Intatheli yephephandaba I’solezwe uAbongile Ginya uthethe nabahlali baseBuffalo City malunga nabakulindeleyo kule ntetho, logama uSiyanda Jantjies ethe wathatha imifanekiso."	not available
politics	Mnu. Mabuyane sifuna intshukumo	"Intetho yobume bephondo kaNkulumbuso uOscar Mabuyane yenza ithemba ngenxa yokugxila kwayo kuhlumo loqoqosho nasekudalweni kwemisebenzi. 
Isibhengezo semizimveliso emitsha eMonti kwanomthamo wesiza soshishino saseCoega, eBhayi, wokutsala abatyalizimali yinto efanele ukwamkelwa. 
UMabuyane uphinde wabhengeza ukuba, okokuqala ezimbalini, amakomkhulu asixhenxe obuKumkani baseMpuma Koloni aza kwabelwa imali. Yinto enkulu kakhulu le, kuba kudala amakomkhulu eli phondo ekhala ngelithi akahoywanga ngurhulumente, besitsho ngelithi KwaZulu Natal uKumkani Goodwill Zwelithini yena uyasifumana isabelo semali kurhulumente. 
Kodwa eyona nto sifanele ukugxila kuyo kule ntetho kaMabuyane yile yodalomisebenzi, kuba lo ngumba otshisa ibunzi. 
Izinga lentswelongqesho eMpuma Koloni liphezulu kakhulu. Abantu beli phondo bayahamba baye kwamanye amaphondo beshiya iphondo lilambatha kwizakhono. Ngelishwa uMabuyane akakhange anabe ukuba oku kuza kunqandeka kanjani. 
Ngokomzekelo iNkulumbuso ithi izicwangciso kukukhulisa uqoqosho ngomyinge wesihlanu ekhulwini (5%) ngo2030. Iza kwenzeka njani lo nto kuba iBhanki enguVimba ithi uqoqosho lwelizwe alizukufika kumyinge wesibini ekhulwini (2%) kule minyaka mithathu izayo. 
Yintoni ke enokubangela ukuba abantu beli phondo bahlale apha, bangayi kwamanye amaphondo? Ilula impendulo kulo mbuzo. Bakuhlala xa beyazi ukuba ikamva labo liqinisekisiwe. Ukuqinisekiswa kwekamva ke kukuba ubani asebenze. 
Sele sifundile kwiimpazamo zangaphambili zikarhulumente ukuba masihlabe sikhangele, singaqhwabeli izibhengezo koko siqhwabele intshukumo eyenziwayo nenjongo zayo ikukutshintsha iimpilo zoluntu. 
Lilonke sithi ke Mnu. Mabuyane xa ubhengezile makulandele umsebenzi. Makungabhengezwa emva koko kusongwe izandla. 
Mnu. Mabuyane libala ngayo nayiphi na into, ujonge ukuhluma koqoqosho kuba kukuhluma koqoqosho okuza kukhokelela kwimisebenzi."	not available
entertainment	Abenzi beenkqubo-mbaliso bayafunwa yi-e.tv!	"IJELO likamabonakude i-e.tv, libiza bonke abanamabali abafuna ukuwabalisa (documentaries) kunyaka ka2017.  
Eli jelo likamabonakude likhangela iinkqubo-mbaliso (documentaries) ezibalisa ngebali elitsal’ umdla ngomntu othile okanye iqela elithile labantu kwezinye zeenqila zoMzantsi Afrika: iMpuma Koloni, iFreystata, KwaZulu-Natal, iLimpopo, iMpumalanga kunye nephondo loMntla Ntshona. 
 OKULINDELEKILEYO: Bazakonyula izindululo ezihlanu kwezo zingeniswe luluntu, baze bakhangele abadidiyeli abahlanu bokuzimasa inkqubo yokuphulaphula ezi zindululo. 27 kweyeSilimela: Umhla wokuvalwa.  
UMXHOLO: Le nkqubo-mbaliso kufuneka ibalise ibali lomntu othile okhuthazayo okanye iqela labantu abakwinqila yakho abathabathela ikamva labo ezandleni zabo, kwaye babhale ngamabali abo. La mabali kufuneka ibe- ngawabantu abacinga izinto ezitsala umdla, baze bazenze. Lo mxholo ukhethiweyo kufanele ulungelelane nomgangatho wababukeli bezwe lonke.  
AMAPHONDO ANOKUTHABATHA INXAXHEBA:  
Esi simemo sesa- badidiyeli abasebenza kula maphondo alandelayo: Mpuma Koloni, Freystata, KwaZulu-Natal, Limpopo, Mpumalanga, Mntla Koloni kunye noMntla Ntshona. 
 IXESHA LOSASAZO: NgeCawe ngo-18:30 kodwa ilungelelane nexesha elililo lokubukelwa.  
ABABUKELI ABANOKUBUKELA: Wonke umntu woMzantsi Afrika.  
ULWIMI: IsiNgesi – kodwa kangangomyinge we-15% wencoko kufanele ubengowolunye ulwimi lwelo phondo, ngaphandle kwesiNgesi.  
SUBTAYITILE: Ewe.  
UBUDE: Imizuzu engama-23 UHLAHLO LWABIWO-MALI: R180 000 Okufanelekileyo:  
-Makucace ukuba ingantoni kanye le nkqubo-mbaliso. – 
Ingcaciso yendawo ekulindeleke le nkqubo-mbaliso yenzelwe kuyo, namagama abo kudliwana nabo iindlebe. -Amagama omsasazi okanye umbalisi-bali. 
 -Uhlahlo lwabiwo-mali lwemveliso yebali, eyezixhobo okanye izinto ezidingekayo. 
 -Ulwazi okanye iinkcukacha ezibonisayo ukuba lo mntu usebenza kule nkqubo-mbaliso ukwelo phondo kwisinina. Okufunwa yinkampani evelisayo:  
-Abakwa e.tv bazakusamkela isindululo senkqubo leyo xa siphuma kumzi-mveliso woMzantsi Afrika onedilesi ebhalisiweyo yeshishini kwelo phondo. 
 -Umzi-mveliso lowo kufanele uveze isiqinisekiso seemveliso esele izenzile ngaphambili.  
-Zonke izindululo zeenkqubo zemizi-mveliso kufuneka zibe nezinkcukacha zilandelayo:  
1.Igama, idilesi nenombolo yomnxeba yalowo umele inkampani leyo.  
2.Igama nenombolo-mbhalo yomzi-mveliso.  
3.Idilesi ebhalisiweyo yomzi-mveliso. 4.Igama, uhlanga kunye nesini somnini-zabelo walo mzi-mveliso.  
5.Igama, uhlanga kunye nesini sabalawuli bomzi-mveliso. 6 
.Igama, uhlanga kunye nesini sabo baphezulu kulo mzi-mveliso nezihlalo abakuzo. 7.Iinkcukacha zoqeqesho lo mzi-mveliso ozibandakanye nalo kwezinyanga zili-12 zigqithileyo."	not available
sports	URamela uwubeke endaweni entle uMzantsi	"Ikhulu lemitsi eliqhokrwe ngu-Omphile Ramela libeke iqela loMzantsi Afrika leqakamba, iSAA, endaweni entle phambi kokuba iZimbabwe iziphindezele ekuvalweni kosuku lesibini ngeCawa. 
Le kapteni yeCape Cobras iqhokre imitsi elikhulu nanye ukwenyusa amanqaku eqela lalapha ekhaya. IZimbabwe ikwazile ukuziphendulela ngokwenza imitsi elikhulu elinesixhenxe kwimijikelo eyi’45. Eyonanto incede uRamela afikelele kule mitsi kukuba nomonde xa ebephethe iphini, kuba ithathe iiyure eziliqela ukuze afike apha.  
Nabadlali abakudidi olungaphantsi benze kakuhle, uDwaine Pretorius udinge imitsi elishumi alinanye ukuba aqhokre ikhulu lakhe. URamela noPretorius baqhokre imitsi eyi’125 kwintsebenziswano yabo bobabini, kodwa uPretorius uye wawisa owakhe uthinti. Oothinti abathe balandela kumangeno oMzantsi Afrika baquka okaStiaan van Zyl nokaDane Vilas. Xa kugibisela uMzantsi Afrika kusuku lesibini khange bawe kakhulu oothinti, ngaphandle kokaTino Mawoyo okhutshwe nguDane Piedt. 
Ukubuya kukaVernon Philander kwiqela lesizwe akwenzanga mahluko kakhulu, kwimijikelo yakhe esithoba ubethelwe oothinti abalishumi elinesihlanu kuphela. UPhilander ubuyela kwiqela lesizwe emva kwexesha elide kwaye izakuthatha ithuba ukuba aphinde aqhelane nokudlala kwakhona.  
Iqhawe kwiqela laseZimbabwe ibinguBrian Chari oqhokre imitsi engamashumi asixhenxe ananye engakhuntshwanga kwade kwavalwa usuku lesibini lomdlalo."	not available
politics	Ngubani otye imali yezindlu eCumakala?	"Sele iyiminyaka emihlanu abahlali belokishi yaseCumakala belindele ukugqitywa kwezindlu abathi bazakhelwa ngumasipala ukusukela ngonyaka ka2013. UNombulelo Plaatjie ufike ngonyaka ka1973 kwindlu eyayilikhaya lakhe kule lokishi nesele isoyisakala ngenxa yokuguga.  
“Ezi zindlu zazakhiwe ngodaka kudala ukufika kwethu apha, umasipala waseAmahlathi wafika esixelela ukuba kuza kwakhiwa izindlu ezintsha, basika esi siseko usibonayo, oko silindile ukusukela ngo2013,” uthethe watsho uPlaatjie. 
 Olu sapho luhlala kwindlu enethayo xa kusina imvula, indonga ziqhekekile zingenisa umoya mhla kungena umoya.  
UNomatile Nkono lelinye lamaxhoba ale meko ekukudala elindele ukugqitywa kwendlu yakhe eyaqalwa ukwenziwa kwesiseko sayo ngonyaka ka2013. 
 “Sinyanzeleka ukuba sikhongozele amanzi ngezitya xa kunetha imvula kwezi zindlu, zindala, iindonga zazo ziyoyisakala, asiyazi ukuba kutheni zingagqitywa ukwakhiwa ezi bekuthwe ziyakhiwa,” ekhathazekile utshilo uNkono. Ezi zindlu zikwawadi 14 kwilokishi yakwaMlungisi eCumakala. 
USinazo Kilana uhlala kwikhaya elinabantu abathandathu elinegumbi elinye lokulala, indlu iyanetha xa kukho imvula.  
“Xa kunetha imvula asilali sikhupha amanzi, sibeka izitya, zigcwale sithuthe amanzi kude kube kusasa, sicela ukuba zide zakhiwe ezi zindlu,” ucacise watsho uKilana.  
Zininzi izindlu ezingagqitywayo ukwakhiwa eMpuma Koloni ngenxa yezizathu ezingacacanga eziquka ukuphela kwemali nokuduka kwenkampani ezakha ezi zindlu. 
Uceba wale ndawo uPhakamile Noxeke akaqinisekanga ngenani lezi zindlu zingade zigqitywe ukwakhiwa kule ndawo, akalazi ixabiso lendlu enye.  
“Andilazi inani lazo okwangoku, kodwa isebe lokuhlaliswa koluntu eMpuma Koloni lasixelela ukuba kuphele imali yokwakhiwa kwazo,” ucacise watsho uNoxeke.  
Lo kaNoxeke uthi nangona kunjalo kukho uthethwano oluqhubekayo phakathi kukamasipala nesebe lokuhlaliswa koluntu eMpuma Koloni.  
Othethe egameni leSebe lokuHlaliswa koLuntu eMpuma Koloni uLwandile Sicwetsha, uthi kuninzi okungaqhelekanga kule ngxaki yaseCumakala.  
“Sicela ukunikwa ixesha elaneleyo ukuze senze uphando lwethu ngale meko, singanika impendulo ezeleyo kamva xa sele sifumene ulwazi olubanzi,” kutsho uSicwetsha. 
Isithethi somasipala waseAmahlathi, uAnathi Nyoka, akaphendulanga kwimibuzo esimthumelele yona malunga nale ngxaki."	not available
politics	Aqeqeshwe ngomthetho wezomhlaba amagosa	"Icandelo lezifundo zobunjineli kwiYunivesithi iNelson Mandela Metropolitan lihlanganise amagosa oomasipala abohlukeneyo beli phondo leMpuma Koloni libacacisela ngomthetho wezomhlaba iSPLUMA (Spatial Planning and Land Use Management Act). 
Le ntlanganiso nebichotshelwe kwihotele yaseMonti i-ICC kule mpelaveki siyishiyayo. Lo mthetho noyilwe ngo2013, kodwa uqale ukusetyenziswa ngomhla wokuqala kweyeKhala ngo2015. Lo mthetho ukho ukuze ucwangcise, kwaye ukwakhawulelane nendlela yokusetyenziswa komhlaba ezilalini. 
I-SPLUMA izakuncedisa ukulungiswa kwemigaqo-nkqubo yemihlaba ngooMasipala. Kananjalo lo mthetho uvula iindlela zokusebenzisana kweenkokeli zemveli nezo zikaMasipala mayelana nomhlaba. Uceba womasipala iGreat Kei (nophantsi komasipala wesithili iAmathole) uMluleki Mali nobeyinxalenye yolu qeqesho uthi okunene olu qeqesho lubaxhobise nangakumbi bengooceba, kwaye uyathemba ukuba ulwazi abalifumene apha luyakuba lulutho kwintsebenziswano yabo neenkokeli zemveli.  
Ngexesha ethetha noonondaba ngaphandle kwale hotele uMali uthe: “Olu qeqesho aluncedi nje ekusaziseni ngomthetho kaSPLUMA, kodwa lukwasixhobise ngendlela eyiyo yokuzisa iinkonzo eluntwini.” 
Obeqhuba oluqeqesho uLungile Mxube uthi  ingqwalasela emandla imele ijoliswe kwabo masipala bamhlaba wabo mninzi uzilali. 
OoMasipala ebebemelwe kolu qeqesho ngumasipala wesithili iAmathole apho kuquka iNgqushwa, Mahlathi, Great Kei, Nkonkobe, Mnquma noMbhashe. Kananjalo uMasipala ombaxa weBuffalo City ubukwamelwe kolu qeqesho."	not available
politics	Ilifuna lonke iphondo leMpuma Koloni iDA	"AMALUNGISELELO eDemocratic Alliance okukhupha iANC kulawulo lweMpuma Koloni ngo-2019 sele eqalile. 
Inkokeli yeDA  kweli phondo uAthol Trollip, osandul’ ukungena kwisikhundla sokuba nguSodolophu eNelson Mandela Bay, uthi kule minyaka mithathu izayo uzakusebenzisa isikhundla sakhe sokuba nguSodolophu ukubonakalisa ukuba iDA ikulungele ukukhupha iANC kulawulo eMpuma Koloni. 
NjengoSodolophu, uTrollip kulindeleke ukuba abekwesi sikhundla de kube ngunyaka ka-2021. Kodwa ngenxa yokuba iDA ineminqweno yokuphath’ iMpuma Koloni xa kubanjwa unyulo lorhulumente kazwelonke namaphondo ngo-2019, uTrollip uthi kurhulumento lwaseNelson Mandela Bay ufuna ukusebenzisa le minyaka mithathu izayo ebonisa abemi beli phondo “yintoni urhulumento olusulungekileyo olukwadala amathuba engqesho”. 
Kangangokuba efuna ukuzibonakalisa eNelson Mandela Bay, uTrollip uxelele I’solezwe ukuba uceba ukuzibeka phantsi iintambo njengenkokeli yeDA eMpuma Koloni, amilisele iinzipho kwisikhundla sokuba nguSodolophu – nangona nje ethe oko kwakuxhomekeka kwisikhokelo sombutho. 
Kunyulo lorhulumente kazwelonke nelamaphondo ngo-2014, iDA yenze imbali eMpuma Koloni yokufumana ezona voti zithe xhaxhe ezibangele ukuba ibengumbutho ophikisayo okokuqala. Ngo-2014, iDA eMpuma Koloni yavotelwa ngabantu abakuma-353 316, into ethetha ukuba yafumana abaxhasi abatsha abakuma-128 006 xa kuthelekiswa neevoti ezikuma-225 310 eyazifumana kunyulo lukazwelonke nelamaphondo ngo-2009. 
Inkxaso yabantu abavotela iDA kule minyaka mibini idlulileyo ikhule ngokuphindene kabini nanjengoko bengama-722 312 abantu abathe bavotela iDA eMpuma Koloni ngethuba kubanjwe unyulo loomasipala ekuqaleni kwale nyanga. 
Iphupha kwanomsebenzi weDA wokuzama ukukhupha iANC kulawulo eNelson Mandela Bay laqala kanye ngonyaka ka-2011. “Ngelo xesha abantu beANC babesithi siyaphupha nje. Sasiyazi thina ukuba asiphuphi nje, koko siyayazi into esiyithethayo. Abantu kudala bebona ulawulo olugwenxa eNelson Mandela Bay. Lo nto yenze bakhetha iDA endaweni yeANC,” kutsho uTrollip. 
“Ndifuna abantu baseMpuma Koloni babone phaya eNelson Mandela Bay ukuba ulawulo olusungekileyo yintoni na, kuba lo nto iyohlule iANC. Ixesha lokuphumla alikho, yiyo le nto ndingaqiniseka ukuba umsebenzi wokukhulisa inkxaso yeDA uyaqhuba kwaye siza kube sikulawulo lwephondo emva konyulo lonyaka ka-2019,” utshilo uTrollip. 
Umasipala ombaxa iNelson Mandela Bay ngowona wabelwa eyona mali ininzi eMpuma Koloni kwaye ngoyena ndlunkulu wezoqoqosho wephondo.  
Ukuphatha lo masipala kuthetha ukuba ujongene noxanduva lokukhulisa uqoqosho lwephondo. 
Unobhala weANC eMpuma Koloni uOscar Mabuyane uthi amabango eDA okukhupha kulawulo iANC ngo-2019, “liphupha nje”. 
“ENelson Mandela Bay, le ndawo iyenza iphuphe gqithi iDA, sibethwe ngenxa yenani eliphantsi labaxhasi abaye kuvoto. Sikumsebenzi wokulungisa iziphene zethu eNelson Mandela Bay,” utshilo uMabuyane. 
UMabuyane uthi iANC isenenkxaso engamandla eMpuma Koloni. “Ukuba uyaqwalasela iivoti esizifumene kwiMpuma Koloni yonke kunyulo loomasipala (2016) uyakuzibonela ukuba abantu basayithanda iANC,” utshilo uMabuyane. 
Lo kaMabuyane ukwathe lo mbutho ukumalungiselelo wokulungisa amasebe awo eNelson Mandela Bay ukulungiselela inkomfa yokonyula iinkokeli zengingqi ezakubanjwa kungekudala. 
sithandiwe.velaphi@inl.co.za"	not available
entertainment	Ngenela uMiss Commonwealth kule mpelaveki!	"UNgawethu ka-Siphiwo inzwakazi yasePort St Johns, kwilali iLujecweni, nenamashumi amabini anesithoba (29) ubudala. Uzibalule ngokuthi angenele koonobuhle jikelele, nathe waphumelela ngokuwongwa njengo Miss Commonwealth South Africa 2014/15. 
Ukwangumseki, weZingce Foundation, eqeqesha iphuhlise abantwana abasakhulayo, abanqwenela ukuba ngoonobuhle . 
UNgawethu, ujikeleza kwiphondo leMpuma Koloni, kunye neqela labaququzeleli nabaseki baka Miss Commonwealth kuquka uTulile Gege, Siphosethu Ncapayi nabanye, ekhangela unobuhle omtsha kaMiss Commonwealth South Africa 2016. 
Kule mpela veki, olu khuphiswano loonoobuhle luzakube lubanjwe ngoLwesihlanu we-6 kaCanzibe/ Meyi e-BT Ngebs Mall eMthatha, ukuqala ngecala emva kwentsimbi yesibini NgoMgqibelo izakube ibanjelwe eOh Brigado eBeacon Bay, eMonti, ukuqala ngecala emva kwentsimbi yokuqala emalanga. 
Abaphumeleleyo kolu gqatso baza kumela iphondo Ekurhuleni eRhawutini kuOkthobha. 
Eli cham livuleleke kumanina aneminyaka ekuma-20 ukuya kuma- 32, abaphumelele ibanga leshumi nangaphezulu. 
UNgawethu uxhobise uluntu ingakumbi ulutsha ngelithi, “Ndiyakholwa ukuba wonke umntu unesakhono nesiphiwo axhotyiswe ngaso nguThixo, okulindelekileyo kukubanomonde kwaye uzinikele kuko konke okwenzayo,” utshilo. 
Ukuqhagamshelana noNgawethu nabaququzeleli bakaMiss Commonwealth South Africa. Ndwendwela kwikhasi labo lika Facebook “Miss Commonwealth South Africa” okanye uNgawethu ku Kasiphiwo@gmail.com 
“Eyona nto indonwabisayo nendiphilisayo ebomini kukuvuka ndisazi ukuba ndinobomi endibuphathisiweyo nekufuneka ndibuphilile ukunceda abanye abantu, ndibengcono nangakumbi kunento ebendiyiyo izolo,” utshilo uNgawethu."	not available
entertainment	Abalinganisi bodumo bazakudlala kumdlalo omtsha	"Baza kulinganisa kumdlalo omtsha kamabonakude woMzansi Magic, ogama lithi “It’s Complicated” abadlali bemiboniso bodumo, uSiyabonga Radebe, uMotlatsi Mafatshe kunye no-Atandwa Kani. Ezi ndedeba zisanda kwaziswa kutshanje njengabalinganisi balo mdlalo.  
USiyabonga Radebe udume ngendima away’eyidlala kuGenerations elinganisa indawo kaXolani phakathi kwasele eke wazidlala. Ukanti uMotlatsi Mafatshe udume ngendima ayidlala kumdlalo Isidingo nalapho adlala indawo kaSechaba. Ukanti * -Atandwa Kani, nongunyana  wegqala lemdlali yeqonga neka mabonakude uJohn Kani, waziwa ngendima kaZwane awayeke wayidlala kuMuvhango, phakathi kwemidlalo akhe wabonakala kuyo. 
Lomdlalo uthi It’s Complicated ilandela ubomi babalinganiswa abasixhenxe abacand’ amathafa entandabuzo, benyuka besehla amathembeka obomi, othando kunye nelahleko.  Esi sithathu sobe sikhatshwa nguFikile Mthwalo, uThishiwe Ziqubu, uSamela Tyelbooi kunye noPabi Moganedi. Lo mdlalo uqala ngomhla  wamashumi amabini enesine kuJulayi, ngoLwesihlanu"	not available
politics	Baqhankqalazele ubundlobongela abantwana baseNyanga	"BEDIKWE yeyokosa, abantwana baseCrossroads eNyanga abangama627 babambe uqhankqalazo oluthuleyo ezitalatweni kwiphulo lokufuna indawo ekhuselekileyo njengenxalenye yeGlobal Road Safety Week (GRSW) ngempelaveki. 
Uninzi lwaba bantwana beluphuma kwisikolo samabanga aphantsi, iKuyakhanya Primary yakule ngingqi. 
Phakathi kweemfuno zeGRSW kukufuna iinkokheli ezomeleleyo kwanokukhuthaza abathatha izigqibo bathathe amanyathelo aza kuthi aphucule ukhuseleko ezitalatweni nasezindleleni. 
IGRS Week ibanjwa rhoqo ukususela ngomhla wesithandathu ukuya kowe12 kuCanzibe. Abalwela ukhuseleko lwabantwana, iChild Safe, baququzelele iindibano ezimbini ngempelaveki bephawula ukuzibandakanya kwabo kwiUnited Nations’ Speak Up to Save Lives (#SpeakUp). 
Nangona iGRSW igxininisa kukhuseleko ezindleleni ngenjongo zokunqanda inyhikityha yokufa ezingozini, olu lutsha lwaseCrossroads lusebenzise eli thuba ukupapasha intlungu yobundlobongela abaphila phantsi kwayo. 
Phakathi kwabo bebethabathe inxaxheba bekukho noNosisi Grootboom,16, waseCrossroads othe: “Sidikiwe bubundlobongela baseNyanga ingakumbi eCrossroads. Awukwazi nokuya evenkileni apha. Ayinamsebenzi eyokuba kunini. Andisathethi ke ngokufa yinto yemihla ngemihla. Yindawo enjani leyo? Kutheni le nto singenokonwaba kwingingqi yethu?” utshilo. 
UNombulelo Mavimbela, 17, ofunda eKuyakhanya uthe: “Siqondile ukuba masisebenzise eli thuba ukuze lisazi ihlabathi ukuba siphila phantsi kwemeko enjani. Ndiyathemba ukuba intlungu yethu ifikile kwiZizwe eziManyeneyo. Mhlawumbi bayakutsho bancedise urhulumente wethu ukulwa ubundlobongela baseNyanga.” 
Umzali waseCrossraods uVuyisile Mdoda, uthe uyavuya xa abantwana beshukuma ngokwabo ukulwa ubundlobongela.  
“Kaloku masikhumbule ukuba ulutsha lwango1976 lwadlala indima enkulu ukuwisa urhulumente wengcinezelo. Jonga nangoku, basebenzise ubukrelekrele aba bantwana. Bangenelele kwiphulo lwehlabathi lokunqanda ukufa ezindleleni babhengeza intlungu yethu. Ndibothulela umnqwazi.” 
Omnye umzali, uNoluvo Gxam uthe: “Ndiyathemba liza kwehla izinga lobundlobongela kule ndawo. Kaloku uninzi lwabo babandanyekayo ekwaphuleni umthetho lulutsha. Lo nto ithetha ukuba baza kwehla xa begxekwa ngoontanga babo. Kaloku masikhumbule ukuba bona bayazana indlela abenza ngayo. Lo nto ithetha ukuba umqolo uphandle kubo.”"	not available
sports	Khune: Yeyona imbi le sizini kum	"Kule sizini unozinti weChiefs, * -Itumeleng Khune uyavuma ukuba izinto azimhambelanga kakuhle futhi le isizini yeyona imbi kwiminyaka elishumi edlala ibhola kwi-Absa Premier Soccer League.  
Oyena nozinti othe wadlala imidlalo emininzi kwisizini ka’2015/16 nguReyaad Pieterse. Yena uKhune noBrilliant Khuzwayo baphazanyiswe kukonzakala, kodwa nasekuphileni kwakhe akhonto ingako ayenzileyo ngoba neChiefs izinto khange ziyihambele kakuhle.  
UKhune uthi, le isizini iyayogqitha le waqala ngayo u2007/08. “Ndihleli ithuba elide ngaphandle, kodwa ndibuye ngamandla, yiyo lo nto ndiyifumene indawo yam kwiBafana Bafana. Ndiyavuma le isizini yeyona ndifuna ukuyilibala msinya. Lo nozinti uchongiwe nguShakes Mashaba njengokuba elungiselela umdlalo weGambia. Amakhosi alwela indawo yesithathu adlala neChippa United ngomso eFNB Stadium ngentsimbi yesithathu emalanga."	not available
entertainment	#AKAwinanga uAKA	"ISIGEZO yinto apha enganqabanga phaya kuTwitter. Mihla le wofika abantu bekhwela bezehlela kumntu othile. Kule veki oko kugquba ihashtag engu #AKAwinanga ebhekisa kwimvumi yomculo werephu enguAKA obuye nelize kwiiSouth African Music Awards (SAMA).  
Emva kweeSAMA eNkosi Albert Luthuli Convention Centre ngempelaveki, abantu abaninzi bebethetha ngo-AKA. Bemhleka ngelithi akaphumelelanga wonga nangona ebonyulwe kabini kudidi lwe-Amstel Record of the Year ngengoma yakhe ethi “Baddest” enoBurna Boy, Khuli Chana noYanga nengoma engu “All Eyes on Me” ayibetha noBurna Boy, Da Les noJR. Xeshikweni kusaziswa abakhethiweyo kolu didi uAKA wabhala *  “Dololo” kuTwitter. Lo dololo kukhangeleka ngathi wayebhekisa kuCassper Nyovest ongakhange akhethwe kolu didi.  
Emva kwamawonga uAKA uphinde wabhala wathi, emva kokuzama kangaka nokusebenza nzima abantu bathetha ngento enye qha, *  #AKAwinanga.  
Kude kwangenelela nenkokeli yeEFF, uJulius Malema, egalela iparafini kulo mlilo ngelithi: “SAMA22 award dololo!”  
Abanye abasebenzisi bakaTwitter bathe:  
@sondaham: Ungabokuqhela uDJ Zinhle neEFF, bakuthandazela… Uyabona ngoku? #AKAwinanga  
@ZikhonaTshona: NeBafana Bafana iphumelele kweyayo imidlalo, kodwa yena #AKAwinanga ‏ 
@RobertNdzudzeni: Rule no. 1 – Ungaze ugezele umama womntana wakho. Rule no. 2 – hlonipha uRule no.1 #AKAwinanga ‏  
@nondende @Lwazi_G_Mbewu: #AKAwinanga ngoba uzenza bhetele kakhulu; intloko ingange planethi eyiJupiter. “tshotsho”!"	not available
sports	iTunisia neDenmark zijijisene ngeqanda emdlalweni obuseCity Stadium	"Amazwe ase-Afrika asakhangela impumelelo kwitumente yehlabathi ebanjelwe eQatar emva kokungaphumeleli kwamabini asele edlale imidlalo yawo yokuqala. Izolo ebusuku, iSenegal iguqiswe phantsi ngamaDatshi ngo’2-0 emdlalweni edlale kakuhle kuwo. Kusenzima nanamhlanje, emva kokuba iTunisia ijijisene ngeqanda neDenmark emdlalweni weNdebe yeHlabathi obushushu ngendlela emangalisayo kwibala ekuthiwa yiEducational City Stadium ebeligcwele limi ngeembambo. Umdlalo ububaleka ngesantya esiphezulu – lo nto ibangele kube nzima ukudala amathuba acacileyo kumacala omabini. 
Emizuzwini yokuqala, u-Issam Jebali uphantse wayifaka engxakini iDenmark phaya emva phambi kokuvalwa kwebhola yakhe. Kanti uMohamed Drager ukhabe imbumbulu yebhola ephume ecaleni kancinci ezipalini zeDenmark ebonwa ngabaninzi njengelinye lamazwe anokothusa ihlabathi. Emva kwamashumi amabini emizuzu kwisigaba sokuqala, uJoachim Anderson, uzamile ukukhabela iipali zeTunisia – kodwa uyibambe lula uAymen Dahmen. Emva koko uJebali ukhabe ibhola yayohlala emnatheni emva kukaKasper Schmeichel – kodwa usompempe akayinikanga uTunisia ngelithi kukho oleleyo. 
Ezinye iinzame zabadlali beTunisia aziphumelelanga sade saphela isigaba sokuqala somdlalo. Emva kwemizuzu emihlanu kwisigaba sesibini, iDenmark nayo ikwazile ukufaka igowuli ngenyawo lika-Andreas Skov Olsen – kodwa usompempe akalivumanga kuba bekukho umdlali olaleleyo. Umqeqeshi weDenmark, uKasper Hjulmand, uye wanyanzeleka ukuba enze iinguqu ngelizama indlela yokufumana into emdlalweni. Ufake amadoda afana noJesper Lindstrom, Andreas Cornellius noMathias Jensen. Isigaba sesibini silawulwe yiDenmark noxa naso side saphela kungekho nto eyifumeneyo emdlalweni kaGroup D."	not available
sports	‘Kwenzeke into efanelekileyo’ – Mbekeni	"Pedro Mapelo: Siyakwamkela kweli phephandaba labantu. Gqaba gqaba, ubhuti ngubani? 
Umlandeli: Igama lam ndinguMoyiseli Mbekeni. Ngokokuhlala ndilapha eDuncan Village – kodwa ndiphuma phaya eMooiplas. 
PM: Iqela lakho liqokelele zonke iimbasa ezibalulekileyo kwiCaf, uziva njani ngalo nto? 
Moyiseli Mbekeni: Yooh! Indlela endivuya ngayo ayithetheki – kodwa ayindothusanga le nto yenzekileyo. Ekupheleni kwesizini yePSL edlulileyo abadlali beSundowns bawathatha onke amawonga. Abadlali beDowns bazifumene lula ngoba baqala apha ekhaya. Mna ndingathi ngokuwongwa kwabo abadlali kwenzeke into efanelekileyo. 
PM: Uqale nini ukuba ngumlandeli weSundowns, njani? 
MB: ukuba ndikhumbula kakuhle kwakuphaya kula minyaka yoo-1989. Ngaloo minyaka kwakusekho abadlali abafana nooJezzy Queen nooMike Ntombela. Uyayibona le nto yokubukela umdlalo kuba kudlalwa? Ndaqala kanjalo nam. Kudala kwakudume kakhulu iKaizer Chiefs ne-Orlando Pirates – kodwa indlela eyayidlala ngayo, enomahluko yandibamba. Umdlalo wayo nguwo owanditsalayo kakhulu. 
PM: Nahluke ngantoni nina balandeli beDowns kwabanye abantu abalandela ibhola? 
MB: Kumnandi kakhulu ngoba siyarhabulisana ngezinto ezithile ezibalulekileyo zeSundowns. Enye into emnandi ngokulandela iDowns kukuba zikhona izinto esizifumanayo ezikwenza ubenebhongo ngayo. Ukufumana kwam ikhadi lobulungu kwandenza ndaziva nyhani ukuba ndingumlandeli weSundowns. 
PM: Ulindele ntoni kule isizini kwiDowns? 
MB: Inye into endiyifunayo: kukukhusela indebe yePSL. Lo nto ingenzeka lula ngoba asikudanga kumaqela aphezulu. Enye into endinika ithemba kukuba onke la maqela aphezulu ayabetheka ngamanye amaxesha."	not available
entertainment	Phakathi koGola noRasdien-Ngubani umanqoba?	"Lindela isiqhazolo kule veki nanjengoko inkqubo iLip Sync Battle Africa ingena kwiveki yayo yesihlanu nalapho sizakubona amaqhula amabini aziwayo kweli, uJoey Rasdien noLoyiso Gola bekhuphisana eqongeni. (MTV, DStv channel 130, 20:50 CAT, 12 May 2016).  
Besebenzisa isiphiwo sabo sokuqhula eqongeni, esi sibini sizakukhupha iitalente esinazo kuquka ukugxibhana nokujuxuza ngelokonwabisa intaphane yabo bazakube bebukele le nkqubo. 
 Ibhexeshwa ligqiyazana uPearl Thusi ekunye neKoko Master ngokwayo kwicala lezigxeko-ncomo uD’ Banj.  
Ngaphambili iLip Sync Battle Africa ibone amadabi eqhubekeka phakathi kuka- Cassper Nyovest noBoity Thulo, Thando Thabethe noLerato Kganyago, Jason Goliath/Tol A$$ Mo no Celeste Ntuli/Nina Hastie ngokunjalo nedabi phakathi kukaFlavour noMaps Maponyane.  
Hlala uthi zava, ubukele isiqendu sesihlanu ngoLwesine we-12 kuCanzibe ngo20:50 ukuze uzibonele ukuba ngubani oya ekhaya nebhanti lalowo ugqwesileyo."	not available
entertainment	Umsasazi weNyan’ Nyan uza kufunda eyunivesithi okokuqala!	"UMSASAZI weNyan’ Nyan, uLuyanda Potwana, uza kufunda eyunivesithi okokuqala kususela oko waphumelela imatriki kwiminyaka engama20 eyadlulayo. 
UPotwana, uxelele I’solezwe lesiXhosa ukuba uza kufunda kwiYunivesithi yaseLondon, apho aza kube esenza khona izifundo zeNzululwazi kwezeNgqondo (BSc in Psychology). 
Lo msasazi uthi ufake isicelo kule yunivesithi ngobuxhakaxhaka beintanethi. 
UPotwana, ominyaka engama39 ubudala, ukholelwa ukuba imfundo ayigugelwa. 
“Ndicinga ukuba yonke into inexesha layo. Kwaye ndiyazi emoyeni wam ukuba elo xesha leli. Ewe sele ndimdala, ndina39, kodwa imfundo ayigugelwa kwaye iphupha alincanywa,” kutsho uPotwana. 
UPotwana, osandul’ ukuzimanya ngeqhina lomtshato nentombi yaseThekwini, ukwathi uceba ukufudukela phesheya kweelwandle. 
“Ndifuna ukusebenza eUK mhla ndagqiba nezifundo zam, nanjengoko inkosikazi yam isebenza kwaye ikwahlala khona,” kutsho lo msasazi. 
UPotwana ebesandul’ ukuvuma ubizo lobugqirha nobuthandazeli. 
Uthi ukufunda kwiYunivesithi yaseLondon, neyenye yeeyunivesithi ezibalwa phambili ehlabathini kukufezekiswa kwephupha lakhe. 
“Yeyona nto bendiyifuna, ndafaka isicelo ndaze ndamkelwa.” 
I’solezwe limbuza ukuba ukukhetha izifundo zePsychology kunento yokwenza na nomsebenzi wakhe wokusombulula iingxaki zabantu kwiNyan’ Nyan, uphendule wathi: “Ukuqubisana neengxaki zabantu, iimvakalelo zabo nendlela yabo yokuziphatha kule minyaka isibhozo idlulileyo, ngokwenene kube nefuthe ekwenzeni olu hlobo lwezifundo.” 
Uthi uza kufunda kule yunivesithi ngamaxesha athile (part-time) 
UPotwana waphumelela uGrade 12 eSEK Mqhayi Senior Secondary eNU 10 eMdantsane ngo2001."	not available
business	Waziqalela ishishini ngemali yenkamnkam	"KWABANYE oomama basezilalini, ukufumana imali yenkamnkam kuthetha ukukhululeka kwiinzingo, kodwa akunjalo kwinkosikazi yaseKwelerha eMonti, uNozukile Mathokazi.  
Ukufumana kwakhe inkamnkam kwiminyaka edlulileyo, uMathokazi waqonda ukuba elo lithuba lokuba aziqalele ishishini lokuziphilisa.  
Le nkosikazi yaqala ishishini lokuhlohla iintsimbi zesiXhosa ezifana nezidanga needayimani. Ezi ntsimbi uzithenga ngemali yenkamnkam, ahlohle emva koko athengise.  
“Ndiwuthanda ukufa lo msebenzi kuba ndakhulela kuwo. Apha ebudaleni ndiye ndaqinisekisa ukuba ndiyinika ingqwalasela le nto yokuhlohla iintsimbi. Ngemali yam yepeyi ndithenga iintsimbi ukuze ndihlohle ze emva koko ndithengise. Ngemali endiyifumene kulo msebenzi wam, ndiyakwazi ukuhlawulela umntwana wam osesikolweni,” utsho lo mama.  
UMathokazi uhlohla izidanga, iintsimbi zasentloko (dayimani) kwanezo zasemqaleni. “Intsimbi yasentloko ibaluleke kakhulu, ihambelana nesidanga,” utshilo uMathokazi, esithi uyakubawela ukufumana inkxaso kurhulumente ukuze axandise iphulo lakhe.  
Kwiveki ephelileyo, ngethuba iphondo leMpuma Koloni libhiyozela uSuku lweAfrika ngase-Eastern Beach eMonti, uMathokazi ubenenyhweba yokuba enye yeentsimbi zakhe ithengwe yiNkulumbuso uOscar Mabuyane.  
“Ndivuya kakhulu ukubona iNkulumbuso ithenge kum. Lo nto ithetha ukuba mandiqhube ndingemi nomsebenzi wam,” utsho lo mama.  
UMabuyane uthi uyithenge le ntsimbi ngeR150, emva kokufundiswa ngumam’ uMathokazi ukuba ithwalwa kanjani futhi inentsingiselo enjani.  
“Bendifudula ndiyigabangxa le ntsimbi ndingayithwali ngendlela. Undifundisile lo mama ukuba le ntsimbi ihatyazwa ngabom,” utsho uMabuyane.  
UMathokazi uthi ezona ntsimbi zithandwayo, nezithengwa umhla nezolo kuye, sisidanga sakwaXhosa kwanedayimani (intsimbi yasentloko)."	not available
entertainment	Baxuba izifundo nebuyambo	"KWIZIKOLO ezininzi abantwana baqhutyelwa ukubeni bafunde iincwadi ukuze baphumelele, kanti kwisikolo iAcademy High School eseSouthernwood eMonti akuphelelanga nje apho nanjengoko bexuba izifundo nebuyambo. 
Kutshanje esi sikolo, iAcademy High School of Science and Technology, besibambe umsitho wokukhumbula ibuyambo eOrient Theatre eMonti apho abafundi bebebonakalisa izakhono zabo kwimixhentso, imidaniso, ukubonga kwanokucondoba eqongeni benxibe izivatho zesiNtu. 
Ukusuka kwizinxibo zesiNtu zamazwe aseAfrika afana neMalawi, Zimbabwe neTanzania ukuya kwezakwaXhosa, ezakwaZulu, ezamakrwala kwanehombo yamanenekazi – iholo yaseOrient Theatre ibihlokoma lihlombe lokonwabela ibuyambo yabafundi. 
Inqununu yesi sikolo uFredrick Chitehwe uthi injongo yalo msitho kukubonakalisa ukuba xa amaAfrika emanyene, kuninzi angakwenza. 
“Siyazingca ngamasiko ethu, yiyo le nto sigqibe kwelokuba masenze umsitho onje ngalo. Enye into ebangele ukuba senze lo msitho, yile yokubona ukuba izikolo ezininzi zigxile kwizifundo kuphela, zibe zityeshela izakhono zabafundi kumacandelo afana nomxhentso, imidaniso nomculo,” utshilo uChitehwe. 
Uthi bayayiqonda ukuba undoqo wesikolo kukufundisa abantwana, kodwa wathi oko kufanele ukuba kungatyesheli ezinye izakhono zabafundi. 
Umfundi kaGrade 12 uDavison Tauzen uthi uchulumance kakhulu kukuthabatha inxaxheba kwibuyambo njengamaAfrika. 
“Esikolweni sethu sinabafundi abaphuma kwiinkcubeko ngeenkcubeko. Into ebalulekileyo kukubambisana sihloniphane kwaye oko yinto esiyenzayo kwisikolo sethu,” utshilo uTauzen, inzalelwane yakwaBulawayo eZimbabwe. 
Yena uBuhle Ntongana, okwafunda uGrade 12, uthe: “Lo msitho usikhumbuza mandulo, ukuze singalibali ngamasiko neenkcubeko zethu.” 
Esi sikolo sinabafundi abakumakhulu amathathu aneshumi elinesixhenxe, ukusuka kuGrade 8 ukuya kuGrade 12. Sihlohla ngesiNgesi futhi sikwafundisa isiXhosa nesiBhulu, kuquka nezifundo ezikhethekileyo ezifana neDrama, IT neArts and Culture. Kunyaka ophelileyo, uGrade 12 wesi sikolo ubuphumelele ngo86%."	not available
entertainment	UDumi uzakujayivisa abantu	"UDumi Mkokstad uzakube ejayivisa abantu ngengoma yakhe exutyiweyo ethi ‘Thixo Ndiyabulela.’ 
Le ngoma sele ifumaneka kumnatha wokutsala iingoma we-iTunes. UDumi uthi, le ngoma izakufumaneka kwicwecwe lakhe elithi ‘Ukhona uThixo’ kuFebruwari wonyaka ozayo. 
Encokola neli phephandaba izolo uDumi uthe, “Le ngoma ikwicwecwe lam elithi “Ukhona uThixo’’, ndisebenze kuyo neJaziel Brothers kwaye izakufumaneka kwii-iTunes.” 
Wazalwa enguMdumiseni Ndzimande, ezalelwa kwilali yaseCabazana eMt Ayliff. 
Waqala ukucula eminyaka isithoba kuphela ubudala. Wathi xa eminyaka ilishumi ubudala, waze wanikwa igama lokuba nguMkokstad ngethuba eyokucula eKokstad. 
UDumi, sele ekhuphe amacwecwe asithoba ukususela kunyaka ka-2000. 
Udize ukuba unezicwangciso zokukhupha iLive DVD yakhe kunyaka ozayo. 
“Kunyaka ozayo, phaya ngenyanga zooSeptemba, ndinethemba lokuba ndakube ndithengise iikopi ezingamashumi amane amawaka. Kwakhona, ndinqwenela ne-Live DVD yenzelwe eMonti,” utshilo. 
Eli gatyana liminyaka ingamashumi amabini nesihlanu, lineembasa ezine. Uneembasa ezintathu ze-Crowns, waze wafumana imbasa kwibakala leBest Male Award kwii-ECMAs. 
“Imithandazo yabantu endingabazi nokubazi, ukusebenza nzima, nokwenza umculo isonka sam semihla ngemihla,” ubalule oko uDumi njengonobangela wokuphumelela kwakhe. 
Kulo nyaka, uthiwe jize ngembasa yeCrowns kwibakala leBest Song of the Year ngengoma yakhe ethi ‘Safa Naye’. 
UDumi ufunde kwizikolo ezohlukeneyo eziquka iUpper Cabazana, iYeoville Boys, Minerva High nase Northberry Park eseMaritzburg. 
Wenze izifundo ze-Bachelor in Social Science kwiYunivesithi yakwaZulu-Natal (UKZN). 
Simbuza ukuba xa bengaculi ngesenza ntoni, uphendule wathi: “Ngendingumdlali webhola ekhatywayo. Ndakhe ndadlala kwiMaritzburg United yaba- selula, kwakusele kancinane ndingene kwiqela elikhulu leMaritzburg United.” 
Dibana no-Dumi Mkokstad eSwaziland, eJozi FM nakwiDVD Shoot yeJoyous Celebration kule mpelaveki."	not available
entertainment	Mr & Miss Kumkani FM	"Yimpelaveki kaMr & Miss Kumkani FM. Isikhululo sakho sikanomathotholo kwingingqi yeBuffalo City, iKumkani FM, ikuphathela ukhuphiswano lokuqala loobuhle noonobuhle (1st Annual Mr & Mrs Kumkani FM).  
Olu khuphiswano luzakubanjelwa eBuffalo City College kulo Mgqibelo (23 July 2016).  
Yiza uzokuzibonela iinzwana neenzwakazi eziphuma kwiilokishi ze-BCM ukusuka ngo-12h00 emin’ emaqanda!"	not available
sports	UMicho uthembele ngefolosi yakhe emdlalweni wangomso	"Umqeqeshi we-Orlando Pirates, uMilutin “Micho” Sredojevic, unethemba lokuba ifolosi yakhe, uJustin Shonga, iya kuthatha apho iyeke khona phakathi evekini kwicala lokufaka amagowuli. UShonga ubhakuzelise umnatha xeshikweni iPirates ingomba iPolokwane City ngo’3-1 kumdlalo wePSL obungoLwesithathu ePeter Mokaba Stadium. Ngentsimbi yesithathu ngomso, iPirates ingquzulana neMamelodi Sundowns kumdlalo we-Absa Premier Soccer League ozakube useLoftus Versfeld Stadium. UMicho unethemba lokuba igowuli alifakileyo uShonga kumdlalo ogqithileyo, lakuthi limkhuthaze ukuze afake amanye. Amabhakabhaka athe ngcu phezulu kwiPSL. 
“Kwakukubi emva kokuba uShonga engayifakanga ipenela ngethuba sidlala neChiefs. Siqhubekile nokumdlalisa ngoba simthembile noogxa bakhe. Kwimidlalo emithathu edlulileyoo, uShonga ufake igowuli elinye wancedisa amatyeli amathathu. Enye yezinto ezibalulekileyo kuthi kukuncedisa abanye abadlali. Xa uncedisa abanye abadlali nawe uyazinceda. Sonelisekile kakhulu ngumsebenzi kaShonga. Uba yingxaki umdlali ongazithembanga ngenxa yokugxekwa ngapha nangapha. Ndinethemba; igowuli alifakileyo lakumnceda azithembe ngakumbi. Sinethemba lokubona umdlalo wakhe ukhula kwaye siza kumxhasa,” utshilo uMicho. 
Indlela edlala ngayo iPirates ibonisa iqela eliguqukileyo futhi elinokuthi libancumise abalandeli ekupheleni kwesizini. Kodwa umdlalo eza kudlala kuwo neDowns ngeke ubelula konke konke. Uxinizelelo lusoloko lukwiPirates ukusekela kula mdlalo yabethwa kuwo ngamagowuli amathandathu. Nangona iqela lidlala kakuhle, uMicho uthi kusekude engqinibeni. “Asikafiki kwindawo esifuna ukuba kuyo. Sinabadlali abonzakeleyo phambi kwemidlalo enzima. Sizama ukujongana nemeko esikuyo siliqela njengokuba sisiya kwimidlalo ezayo,” utshilo uMicho ethetha neentatheli ekuqaleni kweveki."	not available
sports	Uqumbile umbutho wabaqeqeshi	"Uqumbe usisifu umbutho wabaqeqeshi,i-SAFCA, yinkqubo elandelweyo xeshikweni kuqeshwa uNeil Tovey njengengqonyela kwicandelo lemidlalo kwiSouth African Football Association. 
Lo mbutho ulawula ibhola ekhatywayo kweli loMzantsi Afrika ubhengeze ukuchongwa kukaTovey ngoMgqibelo weveki ephelileyo kwikhasi lonxibelelwano uTwitter. 
Siwothusile umbutho wabaqeqeshi, i-SAFCA, eso sibhengezo kuba bona basalinde umjikelo wesibini weengxoxo malunga nomntu obezongena kwesi sikhundla. Umongameli walo mbutho, uGreg Mashilo, udize ukuba khange iphathwe kubo eyokuchongwa kukaNeil Tovey. “Ndothuswa nyhani kukuva ezi ndaba  kumajelo eendaba, njengelungu lekomiti  
ebelichophele lo mcimbi kwakunye nanje ngenxalenye yesikhokelo sabaqeqeshi jikelele kulindeleke ndenze ingxelo kubo, kodwa kunzima ukwenza njalo xa izinto zisenzelwa ekhusini,” utshilo uMashilo. 
Kuvakala iindaba ezithi bekukhe kwakho ukungavumelani okuthile ngoyena mntu ofanele kukungena kwesi sikhundla sinikwe uTovey. “I-SAFCA yibhodi egunyazisiweyo ngumthetho ukuba ihlangabezane nemicimbi ephathelene nalo, iyasiphazamisa into eyenziwe yi-SAFS” utshilo uSimon Ngomane. 
“Kuyasiphazamisa kwaye kusiphatha kakubi ukuva into ethi ikomiti ejongene nalo mba khange idlale ndima kule nto. Iintsuku zokwaziwa kwe-SAFCA xa kusondela ulonyulo zadlula, lo mbutho usebenza nzima kuphando-nzulu oluza kuza  
neempendulo eziza kuthatha ibhola yeli liyibeke kwelinye inqanaba,” utshilo uNgomane. 
Kodwa ke * -Anastacia Tsichlas uyithethelele i-SAFA ngokuthi kuqwalaselwe imbali yakhe kwibhola nje ngokubanzi kwibhola yoMzantsi Afrika. 
“UTovey udlalile kwinqanaba eliphezulu kwibhola waphinda waqeqesha kwinqanaba eliphantsi nakweliphezulu kananjalo,” utshilo uTsichlas. 
Okunye okuvezwe yi-SAFA kukuba iza kuqeqesha ishumi lamawaka ngonyaka, kwaye omnye wemisebenzi kaNeil Tovey iza kuba kukuncedisa kakhulu kuphuhliso lwabo. 
Ukukhawulezisa uqeqesho loonompempe, uphuhliso lwabadlali abatsha kunye nebhola yabasetyhini zezinye zezinto eziza kwenziwa nguNeil."	not available
sports	Kuncedwa ulutsha ngemidlalo eCawa	"Iqhubele phambili imidlalo yeNdlambe Netball League eyenziwe ngamaqela asibhozo kummandla waseNdlambe. Le Ndlambe League iqale kwinyanga engaphaya kwale iphelileyo. 
 Umlawuli weNdlambe League, uSiphokazi Mkrakra, uxelele iintatheli ukuba uncedo balufumene kumasipala, yiyo lo nto imidlalo eTiti Jonas Stadium/Ground kwindawo yaseNdlovini.  
Uqhube wathi amaqela asuka kwiindawo ezingaphandle kweCawa aqashelwa izithuthi lisebe leZemidlalo.” Lo kaMkrakra ukwaveze ukuba zininzi izinto abangenazo ingakumbi amanzi okusela xa abadlali bedlala.  
Utsho esithi unobangela wokuba kubekhona iNdlambe Netball League kule ndawo kungokuba bafuna ukuqokelela ulutsha ndaweninye futhi bakholelwa ukuba ezemidlalo zenza ludlalele kude ezintweni ezingalunganga, kwaye zikwagcina nemizimba isempilweni. 
 Iqela elihamba phambili kula maqela yiVintage Gels, iqela laseKenton, elithe laphumelela ngamanqaku alishumi elinesithathu(13) kwasixhenxe ngokuthi libethe iBarthust elikwindawo yesine. Iqela elibizwa ngokuba yi-Ukhanyo esemsileni, izinto zilihambele kakubi nanjengoko libethwe yiBucks ngamanqaku amathathu eqandeni.  
La maqela asibhozo abandakanyeka kwiNdlambe Netball League: yiFish River, Alex, Bucks, Ukhanyo, Port Alfred Masters, Amaqhawe, Vintage neBarthust. Amaqhawe abethwe yiPA Masters ngamagowuli alishumi elinanye kwasibhozo likhalazele iPA Masters ngokuhlala idlalisa abadlali engengabo abayo oko.  
UZandile Memani, umdlali waMaqhawe, eveze ukuba eli qela ngumkhwa walo ukusoloko lidlalisa abadlali engengabo abalo. Umqeqeshi wePA Masters, uNobesuthu Magquntule, khange akhanyele kodwa engakhe avume kukuba abadlali beqela lakhe bahambele eCawa."	not available
entertainment	Ingoma kaBetusile kwi-Ingoma	"INGOMA kaBetusile Mcinga ethi ‘Itarhu Lakho’ ityunjelwe imbasa yeNgoma yoNyaka (Song of the Year) kwiimbasa zesixhenxe zalo nyaka ezibizwa Independent National Gospel Music Awards (INGOMA).  
Le ngoma iphakathi kweengoma ezingamashumi amabini ezikwiLive DVD kaMcinga ezashicilelwa eLyric Theatre eRhawutini kuTshazimpuzi wonyaka ophelileyo.  
UMcinga udume kakhulu ngengoma yakhe eyaphumelela iSong of the Year kwiiCrowns ethi uZundithwale.  
“Kumacwecwe am ndihlala ndikhetha amaculo ambalwa aseWesile athetha nentliziyo yam ngelo xesha, kodwa ndiyathandaza xa ndilungiselela icwecwe ukuze uThixo andiphe ingoma ephethe umyalezo welo xesha. Nokuba liculo okanye ingoma, kufuneka iphathe umyalezo waloo sizini ebomini babantu,” kutsho uMcinga encokolela I’solezwe. 
 Uthi le ngoma, elinde iwonga elikhulu le-Ingoma, ifike kanye ngexesha abantu bejamelene negongqongqo lentsholongwane yekhorona.  
“Kwenzeke njalo nakule ngoma, kuba kwiingoma eziyi20 esazenzayo kweza ntsuku ziyi21 zeLockdown, sathi xa sicinga ngengoma enokunika ithemba elizweni, Itarhu Lakho lahamba phambili,” kutsho le nzalelwane yakuGatyana, nengunyana kwigqala lemvumikazi yeGospile, uLusanda Mcinga.  
“ Itarhu Lakho likhethwe kwinqanaba leSong of the Year kwi-Ingoma Awards kwaye oku kuyandivuyisa, kundenza ndizive ndithobekile yinkxaso,” kutsho uBetusile. 
 Uthi le ngoma iye yakwindawo yokuqala kwi-iTunes kwiiyure ezingaphantsi kwama24 ikhutshiwe. UMcinga uthi Itarhu Lakho liye lahamba phambili nakumanqwanqwa ezinye iivenkile zikaOnline. 
 “Kumakhasi onxibelelwano, abantu kwihlabathi jikelele bebethumela iividiyo belinganisa le ngoma, loo nto yenze ukuba ndibizwe yinkampani eseMelika, ndibe yinxalenye yomnyhadala wayo obusenziwa online.  
Ngoko kuyandivuyisa ukwenza kukaThixo ngale ngoma,” kutsho uMcinga. Urhalise abalandeli bakhe ngokukhupha ingoma nganye kwezo zikwiDVD yakhe de kuphele iLockdown.  
UMcinga wenze ingoma yohlobo lweGqom-Gospel noDJ Mshayi kwakunye noMr Thela baseKapa. Uthi loo ngoma kulindeleke ikhutshwe kungekudala.  
Uthi ngale ngoma bazama ukusasaza ilizwi lethemba kulutsha ngendlela oluyithandayo. Ukumvotela bhala iSMS ethi ‘SONG OF THE YEAR – BETUSILE uthumele ku40439."	not available
health	Oogqirha baseCuba bazokuhlangula iMpuma Koloni ebugxwayibeni	"INGQONYELA yesibhedlele iSt Patricks eMbizana uNombuyiselo Mngweba uthi ukufumana oogqirha abathathu abasuka eCuba kuza kusindisa imiphefumlo eliqela kule ndawo. 
UMngweba ebethetha eMonti kule veki kumsitho wokwamkela oogqirha baseCuba obuququzelelwe lisebe lezempilo eMpuma Koloni. Bebonke abagqirha balishumi, nangona besibhozo asele befikile. 
Abagqirha bayinxalenye yesivumelwano esiphakathi koMzantsi Afrika nelizwe laseCuba. Phantsi kwesi sivumelwano, abafundi beli baye bafumane ithuba lokuya kufundela ubugqirha eCuba logama oogqirha baseCuba baye bathunyelwe kweli. 
Yiminyaka engamashumi amabini iqhuba le nkqubo kwaye sithetha nje bangamashumi amane anesibini abafundi baseMpuma Koloni abakuqeqesho lobugqirha eCuba. 
UMngweba uthi ngenxa yokunqongophala kweengcali zoogqirha kwisibhedlele sabo, kuye kunyanzeleke ukuba bathumele izigulane eMthatha kuhambo oluthabatha iiyure ezintathu. 
“Ukufumana kwethu oogqirha abathathu kuza kwenza ukuba umsebenzi ubelula kakhulu, futhi siza kutsho siyeke ukuthumela izigulane eMthatha kuba ziingcali abagqirha sibafumeneyo. Imiphefumlo emininzi izakusinda kuba ziingcali ezi. 
“Isibhedlele sethu sixakeke kakhulu, kuba sijongene neekliniki ezingamashumi amabini anesibini ezithumela izigulane kuthi. Ezona ngxaki sinazo sisifo sephepha, ugawulayo, amakhosikazi asweleka xa ezobeleka kwanesifo sotyatyazo kwiintsana,” utshilo uMngweba. 
UMphathiswa wezempilo eMpuma Koloni uGqirha Pumza Dyantyi uthi abagqirha bakwayinxalenye yokuqinisekisa ukuba inkqubo yonyango olukwiqondo eliphezulu (National Health Insurance [NHI]) iyamiliselwa nanjengoko isithili sase-OR Tambo naseAlfred Nzo izindawo ezichongelwe ukumilisela iNHI. 
UDyantyi uthi abagqirha ziingcali ekukhuseleni izifo phaya emakhaya khon’ ukuze ubani angabisathunyelwa esibhedlele. “Ndiyalazi uhlobo loqeqesho laseCuba kuba nam ndaphumelela uqeqesho lobugqirha eCuba ngo1987, ngoko ke ndithetha ngento endiyaziyo,” utshilo uDyantyi. 
Ugqirha waseCuba uYamilet Torres Gonzalez, ozakusebenza eSt Patricks, uthi uwulungele lo mceli-mngeni. “Eyona nto indikhuthazayo yile yokuba ndiza kusebenza ezilalini,” utshilo uGonzalez, ingcali kwimiba yezifo zamakhosikazi. 
Kwabagqirha, isithathu siyokusebenza eSt Patricks, abathathu baya eSt Elizabeth eLusikisiki, ababini baya eNelson Mandela Academic eMthatha, omnye uya eMthatha General logama omnye esiya eLivingstone eBhayi."	not available
sports	Yamkele abadlali ababini iChippa United	"Emva kweentsuku ezimbini livaliwe ithuba lokutyikitya abadlali abatsha, iChippa United yamkele abadlali ababini abatsha. Amagama wabo nguNyiko Mobbie odlala emva noLuvuyo Phewa odlala esiswini. Ingxelo ekutshwe yiChippa United ithe bobabini abadlali basuka kwiMamelodi Sundowns ngemboleko kwaye sebeqalile ukuziqeqesha nabanye abadlali enkampini eBhayi. 
Phambi kokuqala kwesizini, iChippa United ikhulule abadlali abalishumi elinesihlanu. Bakhona abadlali ebafumeneyo abaliqela yaphinda yanyusela abadlali bayo ababebedlala kwiMultiChoice Diski Challenge. “UNyiko noLuvuyo ndibankela ngovuyo ngoba ndiyazi ukuba baza kulincedisa iqela. Ngabadlali abasakhulayo abaza kulungelanga ngqo nendlela esidlala ngayo kwiqela lethu,” utshilo umqeqeshi, uMnu. Lehlohonolo Seema. 
Kwiveki ephelileyo, abalandeli beChippa United bothuswe ziindaba ezijikeleze kumakhasi onxibelelwano ezithi uVeli Mothwa uye wathengiselwa AmaZulu. Khange ikhuphe lizwi iChippa ngaloo mba. Ngethuba kusavalwe isizini, bekukho iingxelo ezithe uVeli Mothwa ngomnye woonozinti ebefunwa lelinye lamaqela amakhulu eMzantsi Afrika. Ukuhamba kwakhe kwakushiya isithuba esikhulu ngoba ebenguye noKapteni. 
“IChippa United imnqwenelela okuhle uVeli Mothwa otyikitywe ngaMaZulu emva kokuchitha iminyaka emithandathu kweli qela,” itshilo iChippa kwingxelo ekhutshwe kwikhasi lomnxibelelwani, uFacebook namhlanje. Iqela likaSeema lilungiselela umdlalo weDStv Premiership eza kudibana kuwo neBaroka emalanga ngeCawa. Kwiveki ephelileyo, iChippa ibambene neTshakhuma Tsha Madzivhandila emdlalweni obuseBhayi."	not available
entertainment	Ukhuphiswano: Amatikiti! Amatikiti!	"UseMonti? Namhlanje ngentsimbi yesixhenxe ngokuhlwa pha eOrient ungazibonela amaqhula angayiwayo kwi 99% Zulu Comedy.  
I’solezwe lesiXhosa liphisa ngamatikiti alishumi. Mntu ngamnye ufumana amabini. Sitsalele umnxeba ku 043 721 1547 usixelele ukuba kutheni ufanele ukuwina la matikiti mabini.  
Ukanti ungasithumela nembalelwano yombane ku isibhalo@inl.co.za uphendula lo mbuzo.  
Ungalibali ukusinika inombhoro yomnxeba wakho, igama nefani yakho kunye nelomntu oyakube uhamba naye.  
Abaphumeleleyo bazakutsalelwa umnxeba ngentsimbi yeshumi elinambini emini namhlanje! 
Ukuba awuphumelelanga amatikiti ayathengiswa kooComputicket jikelele."	not available
entertainment	UMaake kaNcube kwisizini entsha kaRockville	"IGQALA kwimidlalo kamabonakude uSello Maake kaNcube, kulindeleke angene kwisizini entsha yeRockville.  
UMaake kaNcube sele esaziwa njengokudlala iindima zesikhohlakali, kaloku ukwadlala indima kaLucas Nyathi kumdlalo we-e.tv iScandal!  
UMaake kaNcube uzakube edlala indawo kaRolex okhahlakeleyo, nozakudalela uJB iingxaki xa kuqala isizini entsha yomdlalo oyiDrama kwiMzansi Magic iRockville ngeCawe yomhla we-10 kweyeKhala ka2016. Ayinguye yedwa ogalelekayo kulo mdlalo, uThemba Ndaba (owayesakuba ngumyeni kaSophie Ndaba), nowaziwa ngendima yakhe kwimidlalo efana noHopeville, The Road no-Soul City, uzakudlala indawo yegosa elingunqevu lasesipoliseni, uNgema. Ukanti uAyanda Thabethe (owayesakuba yinkosikazi kaAndile Ncube), naye uyagaleleka kulo mdlalo njengoAliyah.  
Indima kaVicky izakuphinda ibuye noGail Mabalana, ngelixa uConnie Ferguson ebuya njengoMavis.  
OyiNtloko yeDrama kwicandelo lamajelo olonwabo eM-Net uReneilwe Sema, uthethe wenjenje kwingxelo yakhe: “Umxholo wale sizini uthi ‘journeys to redemption’. UMavis uzama ukuvala amathanda kusapho olophukileyo, ngelixa yena uJB, nophulukene nento yonke, ezimisele ukuphinda anxulumane nabo abathandayo.” “Le sizini ayifani nezo zidlulileyo, ngoku sinezikhohlakali ezibini, nalapho iindlela zabo zihamba zidibane khona, nto leyo edala iingxaki.”"	not available
politics	Izakuqasha abasebenzi bokuval’ amanzi avuzayo iNelson Mandela Bay	"Umasipala waseNelson Mandela Bay uthi ukuze uphumelele idabi lamanzi avuza kwimibhobho yalo masipala kufuneka beqashwe ngokuthe xhaxhe abasebenzi abaqeqeshelwe lo msebenzi.  
  
Lo masipala uthi uphulukana nomlinganiselo ongangekota yonke yamanzi awo, ngenxa yemingxuma ekwimibhobho.  
  
“Ukuze siqubisane neli dabi, kufuneka sibenasebenzi abaqeqeshelwe lo msebenzi (iiplamba). Bekufanele ukuba sineeplamba ezingamashumi amahlanu anesine kodwa sinamashumi amabini ananye kuphela,” utshilo uAnnette Lovemore olilungu lekomiti kaSodolophu kwicandelo lobunjineli neziseko eNelson Mandela Bay. 
 
ULovemore uthi ekuqaleni konyaka ozayo kuza kuqeshwa abasebenzi (iiplamba) abathe xhaxhe kweli candelo. 
  
ULovemore ukwathe rhoqo ngenyanga lo masipala ufumana iminxeba engamawaka amathathu yabantu balo masipala ababika ukuvuza kwamanzi"	not available
sports	UDylan Kerr ubeke iliso lakhe kwiNedbank ngoku	"Amaqela adlala kwiDStv Premiership abuyela emabaleni ngempelaveki emva kokuthi khebevu ithuba elingaphaya kwenyanga ngenxa ye-Africa Cup of Nation esondela esiphelweni eCameroon. INedbank Cup ekuza kulwelwa yona yabanjwa yiTshakhuma Tsha Madzivhandila (TTM) kunyaka ophelileyo eyaguqulwa igama yayiMarumo Gallants ngabanikazi bayo abatsha. Umqeqeshi owanceda iTTM yaphumelela indebe yokuqala nguDylan Kerr, othi ufuna ukuyikhusela indebe yakhe nangona engumqeqeshi weSwallows ngoku etsale nzima ixesha elide kwisizini yeDStv Premiership eqhubekayo. 
OkaKerr uya emdlalweni weNedbank Cup ekhuthazekile emva kokunceda iWarriors FC ephumelele iDStv Compact Cup kwimpelaveki egqithileyo. Iqela lakhe, iSwallows, liza kuvan’ amandla neTS Sporting edlala kwiGladAfrica Championship emdlalweni oza kube useDobsonville Stadium emalanga ngoMgqibelo. 
“Ndifuna ukuwuphumelela umdlalo ngoba ndim umqeqeshi ophakamise iNedbank Cup ndingumqeqeshi weTTM kunyaka ophelileyo,” utshilo uKerr ethetha neentatheli. “Yonke into ixhomekeke kubadlali. Indebe yeNedbank ibaluleke kakhulu nangona kufuneka ugqithe kumaqela edlala kwiGladAfrica ukuze uyiphumelele. Ukudlala neSporting kuza kuba nzima – kodwa ndibathembile abadlali,” utshilo uKerr. 
Amaqela amaninzi abuyela enkomeni enethuba elide engasadlali – kodwa kubhetele kwiSwallows ngoba iziqwayi zayo bedlala kwiCompact Cup. “Amalungiselelo wethu ahamba kakuhle kwaye sifuna ukubona abadlali abafuna ukuqala umdlalo ngoMgqibelo. Sidibana neqela eliza kuthi licinga ngokungaqhubi kakuhle kwiGladAfrica – kodwa thina sifuna ukuphumelela,” utshilo uKerr, oza kuqeqesha iSwallows FC ngaphandle kukaThabo Matlaba othathwe yiRoyal AM yaKwaZulu-Natal. 
Imidlalo yeNedbank Cup: 
Lwesihlanu: University of Pretoria vs Chippa United @Tuks Stadium, 15:00; Richards Bay Mamelodi Sundowns @Princess Magogo Stadium, 18:00 
Mgqibelo: Swallows vs TS Sporting @Dobsonville Stadium, 15:00; Marumo Gallants vs Golden Arrows @Thohoyandou Stadium, 18:00 
Cawa: Orlando Pirates vs AmaZulu @Orlando Stadium, 15:00 
Lwesithathu: Venda Football Academy vs African All Stars @Thohoyandou Stadium, 15:00"	not available
entertainment	UHlomla Dandala kwiScandal!	"Wemka uTumisho Masha, wagaleleka uHlomla Dandala! Nangona uDandala amkelwe ngothakazelelo ngababukeli bomdlalo we-e.tv iScandal!, kodwa abanye babo bavakale besithi benziwa abantu abamuncu, nanjengoko bebesazama ukonwabela indima kaHector Thebe ibidlalwa nguTumisho Masha kulo mdlalo, nandima yakhe iphele ngephanyazo lweliso.  
IScandal! ayiphozisanga maseko nakwesi sihlandlo nanjengoko itsale uHlomla Dandala, nongomnye wabadlali abaziwayo kumabonakude weli. Kuvakala ukuba uDandala uzakudlala indima kaKingsley Siseko Langa kulo mdlalo kamabonakude. UKingsley ligqwetha lamalungelo oluntu neliyinxalenye yosapho lakwaThebe. Yindoda yamazwi ambalwa elwela abo bangajongelwe ntweni kwaye ekholwa bubulungisa. Akanalo ixesha lokuba yindumasi, ngumntu ozithobileyo ongawathandiyo amehlo amaninzi, kwaye kunjalonje ubekekile, enobunene.  
UHlomla sele engaphakathi esenza iziqendu zakhe kwakwinyanga yeSilimela. Kaloku wayefudula engumlawuli weScandal!. Wena ke uzakuqala ukumbona ngoLwesihlanu, 29 kweyeKhala 2016."	not available
entertainment	Liyahlangana kwakho igqiza lomdlalo iFriends!	"Oosaziwayo abathandathu kumdlalo odumileyo kamabonakude, iFriends, bazakube bedibene kwinkqubo ekhethekileyo yeeyure ezimbini kwiNBC, ukuwonga umlawuli ophambili wale nkqubo uJames Burrows. 
UBurrows udidiyele iziqendu ezilishumi elinesihlanu kwezo zesizini edlulileyo. Ngokutsho kweengxelo zeminatha yeendaba, igqiza le-Friends, lingavela kule nkqubo ngomhla we-21 kuFebruwari, ngokutsho kweBuzzfeed. 
Igqiza le-Friends liquka uMatthew Perry, Jennifer Aniston, David Schwimmer, Courtney Cox, Matt LeBlanc no-Lisa Kudrow. 
Isiqendu sokuqala sika-Friends saya emoyeni nge-22 kaSeptemba 1994, kwaye kwiminyaka elishumi emva koko yafikelela esiphelweni ngomhla we-6 kuMeyi 2004. 
IFriends, yenziwa eLos Angeles kumagumbi oshicilelo iWarner Brothers."	not available
sports	Nguhlahlindlela okwasisikhuthali sokwenene uNgqase	"UMnumzana uThobani Joseph Ngqase wakwaBhaca ngutitshala onoxanduva lokulola ikamva lomntwana wesikolo esikolweni.  
Kumatiletile okuzisa ukhanyo esizweni, uNgqase usebenzise imidlalo njengenye yezinto ezibalulekileyo njengokuba ekwicandelo lezemfundo.  
Phaya ngo2010, ilali yaseNtusini nesikolo saseNomnandi Junior Secondary School zabanethamsanqa xeshikweni zifikelwa nguhlahlindlela, isikhuthali sokwenene – uNgqase, esasiphethe izinto ezimbini: imfundo nemidlalo, ezona zinto zilulutho ebomini.  
Kuba ukuphuhlisa iyinto ayithandayo, uNgqase ufike waququzelela ukudlalwa kwemidlalo eNomnandi. Ngelo xesha kwakungekho nomnye umdlalo owawudlalwa esikolweni. 
Wagxila kwiqakamba ngoba yeyona nto wayeyiqhelile kwaBhaca – apho wayesuka khona.  
Abantwana abadlala iqakamba eNomnandi bafumene ithuba lokufunxa ulwazi kubadlali beqela lesizwe eMonti phambi komdlalo obuphakathi kweProteas neZimbabwe, eBuffalo Cricket Stadium.  
Yaba lusuku olubalulekileyo ebantwaneni nakuNgqase ngoba into eyenzekayo bekuqiniswa iinzame zakhe zokuqinisa iqakamba ebantwaneni ukuze bawubone njengomnye wemidlalo abanokuyidlala nokuba baphuma ezilalini.  
“Kwakunzima ukuqala iqakamba elalini ngoba umdlalo wala ndawo yayiyibhola ekhatywayo. Kwanyanzeleka ndithenge ibhola ukuze baqale badlale yona ebaleni. Emva kwexesha, sasiyibeka ecaleni ibhola, sithathe ibhethi. Babanomdla abantwana emva kwemidlalo yephondo. Sathatha igenge edlala kwiMini-Cricket sayisa khona. Umdla wakhula ngoba babuya babalisela abanye. Yaqala yakhula kanjalo,” utshilo uNgqase. 
Abantwana baseNomnandi babonise izakhono zabo ngethuba beziqeqesha nabadlali abafana noQuinton de Kock, uLungi Ngidi noRobin Peterson kwiveki ephelileyo.  
Emva kokuzibonakalisa ebaleni, abantwana bakaNgqase banconyiwe kakhulu nguPeterson.  
“Sizibona njengabantu abanethamsanqa kakhulu singabantu bala lali ngoba ngo2015 sasilifumene ithuba lokudibana nabadlali beProteas – kodwa nanamhlanje silapha kwakhona. Yonke le nto ithetha ukuthi kwindawo esisuka kuyo ikhona italente – kodwa ifuna kubekho indlela yokuyijonga nokuyilungisa. Bonke abantwana bebejula, beqhokra ibhola yeqakamba futhi bebonwabile bonke. Into esiyifundisayo thina esikolweni kukuba makufundwe kuphindwe kudlalwe ukuze sigcine abantwana sibeva bade bakhule,” utshilo uNgqase."	not available
sports	Bafuman’ ithuba lokuzicacisa kwiSuperSport United abadlali baseCacadu!	"Iphulo lophuhliso lebhola ekhatywayo liyathembisa kakhulu kwindawo yaseCacadu. Oku kuza emva kokuba iqela lebhola lasePitoli, iSuperSport United, ligqibe kwelokuba limeme abadlali bebhola ekhatywayo abane ukuze bayokuphononongwa ngabaqeqeshi abaphezulu enkampini. Owesihlanu uza kuntingela kwiphondo laseNtshona Koloni – apho amenywe yiCape Town Spurs. Abadlali abahlanu abachongiweyo ngaba: uSiphesihle Khedama, uSikhonathi Ntsewula, uLwazi Makamba, uAkhona Ngxolelo noLukhanyo Mayekiso. Uvavanyo lwamakhwenkwe aphuma kwizikolo ezifana neMkapusi High School, iNtsokotha High naseFreemantle High School yinto enkulu kakhulu kwiindawo eziphantsi kweMalahleni Local Municipality esaqhwalelayo kakhulu kwicala lophuhliso lwezemidlalo. 
Onke la makhwenkwe angaphantsi kweminyaka elishumi elinesithandathu anethuba elihle lokulandela ekhondweni lika-Asavela Mbekile okwazileyo ukudlalela amaqela amakhulu ebholeni yaseMzantsi Afrika afana neMamelodi Sundowns, Orlando Pirates, iSwallows neStellenbosch FC. Amagqala ebhola ekhatywayo aseCacadu, akhokelwa nguMnu. Zuko Mlandu, aneminyaka eliqela eyizama into yophuhliso lwebhola ekhatywayo. Unyaka nonyaka, ayaqinisekisa ukuba aququzelela itumente yebhola ekhatywayo enkulu ebanabachongi betalente abasuka kumaqela amakhulu eMzantsi Afrika. UMnu. Mlandu uvakalise uchulumanco olukhulu yinto eyenziwe yiSuperSport United neCape Town Spurs. 
“Isivuyisa kakhulu into yokumenywa kwenani elingaka ngamaqela amakhulu. Siyawabulela amaqela athathe abadlali bethu kwaye sibulela nabantu abaxhase iMbhekeni Tournament ebeyimpumelelo,” utshilo uMnu. Mlandu. Naye utitshalakazi waseFreemantle Agric High Aschool, uNtombi Mthengi, uvakalise uvuyo olukhulu watsho eyibulela into eyenziwe yiSuperSport United umntana wesikolo sakhe. “Isikolo siyayibulela kakhulu iSuperSport ngokutyumba umntana obedlala kwitumente ebilapha kuTshazimpuzi. Singootitshala sivuya kakhulu xa sibona abantwana bethu bekhulu futhi siyaqiniseka ukuba ibhola ekhatywayo ngeke iphele eFreemantle,” utshilo uNksz. Mthengi."	not available
entertainment	Uphi uTbo Touch weMetro FM?	"Akukabikho zwi liphumileyo kwiSABC ngokubuya komsasazi onqunyanyisiweyo weMetro FM. 
Ngokutsho kweengxelo zamajelo eendaba ngempelaveki, uThabo Molefe owaziwa njengo-DJ Tbo Touch, unqunyanyiswe yiMetro FM emva kokuba iSABC iphulukene nengeniso ekwisixa sezigidi ezilishumi elinesihlanu zeerandi (R15 m) emva kokwala ukufunda intengiso yesithuthi esithile. 
UTbo Touch bekufanele ukuba sele ebuyele kwinkqubo yakhe ngoLwesibini, kodwa nkqi ukubuya. UPhat Joe nguye obhexesha inkqubo yalo msasazi yasemva kwemini iThe Touchdown phakathi kwentsimbi yesithathu neyesithandathu. 
Iingxelo ngaphambili bezibanga ngelithi, lo msasazi uhleli esezingxakini, ubandanyeke kuxambuliswano nomanejala wesi sikhululo uSibongile Mtyali. 
UTbo Touch utyholwa ngokungayinaki imiyalelo yabo bamphetheyo, nokungawuseli so umthetho wokudlalwa kweengoma emoyeni, etyholwa ngokudlala ezithandwa nguye. 
Ongumlomo kwiqumrhu losasazo leSABC, uKaizer Kganyago, akafunanga kukhupha zwi ngale nyewe, esithi iphakathi kwabaphetheyo noTbo Touch. 
“Akukho zwi sinokulithetha de kube kanti bafikelele kwisivumelwano,” utshilo uKganyago. 
UTbo akaxhomekekanga kusasazo lwakhe kuphela ngokwenza imali, ukwangusomashishini oneemveliso zakhe eziquka iziqholo zolusu, isiselo somdiliya kunye neekhondom. 
Abaphulaphuli beTouchdown bavakalise ukungaxoli ngokungabikho kukaTbo Touch kule nkqubo, begxeka ukufakwa kukaPhat Joe endaweni yakhe."	not available
entertainment	Kumabona kude kule veki	"Othandekayo utata nomyeni ubuyile ekufeni, ingaba kodwa nguye nyani? Amapolisa afumanisa okuthile okwayamanisa ukulahleka kuka-Imani noThandaza. UMuvhango uwa phantsi akubanjwa sisithunzela. U-Azwindini, uVho-Masindi noMulimisi bazama ukufumanisa intsingiselo yomzobo.  
UThandaza uzimisele ukubonisa ukuba * -Imani udlala ingqondo usapho. UCarol uphinda acele uncedo kuMatshidiso nalapho bagqekeza i-ofisi kaNthabeleng. Ekugqibeleni uMuvhango uthabatha umfanekiso kaMashudu, kodwa noko kunjalo agqibe ekubeni awucime. 
 Isidingo  
UNikiwe ufaka uKatlego kwiqhinga lokuba amncedise ukuqinisekisa ukuba uNina ubekelwa bucala njengesingcoli asiso.  
Emva kokuba uSechaba engeje uLerato ngeKrisimesi, bashiyeka besezikweletini. UNina uzifumana enotshaba elinguBarker, ngento angakhange ayenze. USechaba akakwazi kuyamkela into yokuba uphila ngaphaya komrholo wakhe.  U-Angelique uzibona engakhathalelwanga nguJean-Marc. Iqhinga likaNikiwe lokosulela uNina ngamafutha inyama engayityala, loyikisa ngokubuya ngaye. USamantha uva uxinezeleo oluvela nkalo zonke."	not available
sports	UThabo Senong ufumene ikhaya elitsha kwiSekhukhune United	"Emva kwesithuba esingaphaya kweminyaka emibini ekhekho, uThabo Senong ubuyele ebholeni yaseMzantsi Afrika kwiveki ephelileyo ngokusesikweni. Oku kwenzeke emva kokuba uSenong echongwe njengesekelamqeqeshi yiSekhukhune United. USenong wayeqeqesha iqela lesizwe labadlali abasakhulayo (SA Under-20) phambi kokuba lisekela likaStuart Baxter ngethuba kusiyiwa kwituemnte ye-Afrika (2019 African Cup of Nation). Ubuyela eMzantsi Afrika okaSeneng emva kokuba ngumqeqeshi welizwe laseLesotho ixeshana. Usihlalo weSekhukhune United, uMnu. Simon Malatji, uthe uqinisekile ukuba uSenong uza kusebenzisana kakuhle nabaqeqeshi afikele kubo kwiqela lakhe elitsha. 
“Mandithathe eli thuba ndamkele uMnu. Senong kwiqela lethu. Siyayazi indlela asebenza ngayo. Sinethemba lokuba uza kusebenzisana kakuhle nabanye abaqeqeshi njengokuba sizama ukwakha iqela elomeleleyo phambi kokuqala kwesizini,” utshilo uMnu. Malatji. Nangona kungekabikho ilizwi elitsolileyo kwiPSL, iSekhukhune United iza kudlala kwiDStv Premiership kwisizini ezayo. Inyuselwe emva kokuvala isizini yeGladAfrica Championship. Kusahanjwa ezinkundleni ngalo nto yiRoyal AM ethi yiyo efanelwe kukunyuselwa ngoba isizini isongwe iyiyo ehleli enkcochoyini yeGladAfrica. Ngomhla wokugqibela wesizini, iPSL zange iyikhuphe indebe ngoba iSekhukhune yayifuna kufakwe amanqaku wayo ukuze ibe yiyo kwindawo yokuqala. 
Le ngxaki yavela emveni kokugwetywa kwePolokwane City eyophula umthetho idlala neSekhukhune. Ikomithi yeembambano yoxutha amanqaku kwiPolokwane yawanika iSekhukhune emva kokufakwa kwesimangalo. Into embi eyenzewa yiPSL kukuba zange isihloniphe eso sigwebo ngokuthi iyinike iSekhukhune loo manqaku kwade kwangumzuzu wokugqibela. Yiyo lo nto iRoyal AM yabhenela enkundleni eye ayaphumelela kuyo. Yalile nokuthatha inxaxheba emidlalweni yokuxabangela (PlayOffs) – kodwa akukacaci kakuhle ukuba iPSL iza kuthini ngayo."	not available
entertainment	Lithwasa Nyan’ Nyan!	"EMVA kokuzimanya ngeqhina lomtshato kunyaka ophelileyo nentombi yaseThekwini, umsasazi kamabonakude, uLuyanda Potwana, uthabatha elinye ibakala ebomini bakhe. 
UPotwana usabel’ ubizo lwentwaso yobugqirha nokuthandazela. 
Lo msasazi weNyan’ Nyan’  edlala veki naveki kwiSABC1, ubhengeze oku kwikhasi lakhe likaFacebook kule veki, watsho ebonisa umfanekiso wakhe enxibe njengegqirha elisengumkhwetha, esithi ubonisa elinye icala lakhe elingaziwayo luluntu. 
“Nindazi njengomsasazi kamabonakude, kodwa noxa kunjalo, eli licala lam elingaziwayo luluntu – ubizo lwam lwezinyanya,” ubhale watsho. 
UPotwana yinzalelwane yelali yaseWesley eNgqushwa, kulapho ebebhala oku ehleli khona nanjengoko esengumkhwetha wegqirha. 
“Ngapha koko ndizizinyanya zam, nezinyanya zam zindim! 
“Oku andikuthethanga kumakhasi onxibelelwano, hayi kuba bendineentloni ngako, koko bendifuna ukuhamba le ndlela ngokuthula,” kutsho uPotwana. 
UPotwana uthi ukubona kufanelekile ukuba aphinde azazise. 
“Okwangoku ndisengumkhwetha — ze nincede ke ningathi ndithwele futhi ndinenyoka xa sele ndisenza imimangaliso. Ngoba ke ndiphiwe kathathu, intsimbi emhlophe, itasi / ulugxa nokuthandazela. Chosi Camagu! ” kubhala lo msasazi. 
1/1:  
❮❯"	not available
politics	Malusi Gigaba: Umboniso wesondo ziinzame zokunditshabalalisa	"UMphathiswa weMicimbi yezeKhaya, uMalusi Gigaba, uthi ividiyo equlethe umboniso wesondo ejikeleza kwikhasi likaTwitter neyabiwa ngethuba kuhekhwa imfonomfono yakhe ngo2016/2017, isetyenziswa ngelizama ukumtshabalalisa kwaye kunjalonje ijikeleza koosopolitiki. 
  
Kwimibhalo ayixhome kuTwitter ngale ntsasa (yeCawe), uGigaba udize  ukuba  le vidiyo kuqala yasetyenziswa ukumtshabalalisa ngethuba eqashwa njengoMphathiswa wezeziMali ngeyoKwindla ku2017. 
Uthi ngoko oku wakuchaza kwabasemagunyeni. 
  
Ngoku le vidiyo iphinde yathi thu! –kwaye ngoku ijikeleza koosopolitiki. 
UGigaba ungxengxezile kusapho lwakhe ziintloni ezinokubangelwa yile vidiyo xa ifikelela emehlweni yalo, esithi “ yayenzelwe amehlo wakhe nowakwakhe kuphela.” 
  
UGigaba uthi lo mba uwudlulisele kwabangasentla ukuze bawuphande. 
  
Le vidiyo ngoku sele ibonwa kumakhasi onxibelelwano !"	not available
entertainment	#LOCALisLEKKER- Zithini iinkqubo ezintsha zeSABC 3?	"KUDALA sizibuza ukuba ingaba iSABC 3 izakwenza njani xa ligaleleka ixesha lika-80% leenkqubo ezididiyelwe apha ekhaya. 
Namhlanje sizakutyhilela ukuba ungalindela ntoni kwinyanga yeKhala/Julayi kwiSABC 3. 
QAPHELA! Lungakhona utshintsho kwezi nkqubo, kodwa singasemoyeni. 
.IINKQUBO ZENCOKO: Emini nasebusuku 
Zintathu iinkqubo ezintsha zencoko ezingena kweli jelo likamabonakude: 
NgoMvulo, 4 kweyeKhala ngo14h00 sizakubona inkqubo ebizwa Tween Talk. 
. Eyesibini, iqala ngomhla we-4 kweyeKhala ngo22h00. Izakusasazwa phakathi koMvulo noLwesine, ize impinda yayo ibe- ngenj’ ixukuxa ngo-04h30. 
Inkqubo yesithathu ibizwa iReal Talk, kwaye ngunobangela wokuba uDays of Our Lives adliwe lizembe.  
Iqala ngoMvulo, umhla we-21 kweyeKhala kwindawo kaAfternoon Express, ukuze kwindawo kaDays kungene iAfternoon Express ngo17h00. 
Akukaziwa ukuba ezi nkqubo zizakuqhutywa ngubani. 
.HIGH ROLLERS- ufumene ukongezelwa usasazo lweentsuku ezimbini ngeveki, oku kuthetha ukuba izakusasazwa kahlanu ngeveki, ukusuka ngoMvulo we-4 kweyeKhala.  
Isidingo sizakuhlala ngo19h00, aze uBold and the Beautiful ahlale ngo18h00. 
I-Omnibus yeHigh Rollers iyaqala ngoMgqibelo ukususela ngentsimbi yokuqala emva kwemini, ukususela ngowe-9 kweyeKhala, ize iDurban July isasazwe kuMgqibelo ophambi kwalowo. 
.THE AMAZING RACE iyashenxa nanjengoko kungena iDivas of Jozi. Akukaziwa inkqubo leyo ingantoni. TOP CHEF SA, Inkqubo yokupheka eqala ngoLwesibini, umhla we-12 kweyeKhala ngo20h00. SOCIAL REUNION- Iqala ngoMgqibelo, umhla we-16 kweyeKhala ngo17h00. 
.THE SOBER COMPANION-  
Iqala ngoMvulo umhla we-4 kweyeKhala ngo21h00 emva koDivas of Jozi. iTV SA icingela ukuba ngumdlalo wamaqhula okanye iDrama. 
.JOU MA SE CHEF- Inkqubo entsha yeAfrikaans engokupheka eqala ngoLwesihlanu, 8 kweyeKhala ngo21h00. 
Ngo-22h30 – rhoqo ngeli xesha ebusuku kunomculo weli nowangaphandle weenkqubo eziquka iCSI, Dr 90210 and Top Gear."	not available
politics	Iinqila endaweni kamantyi wasedolophini	"USihlalo weNdlu yeeNkosi eMpuma Koloni uNkosi Mwelo Nonkonyana uthi xa nje uMongameli Cyril Ramaphosa ethe wawutyikitya umthetho weenkundla zemveli (Traditional Courts Bill), amakomkhulu akulungele ukuxoxa amatyala ngelokuqinisekisa intlalontle nozinzo ezilalini. 
Lo mthetho uphambi kukaRamaphosa kwaye xa sele etyikityile, amakomkhulu aza kuba namagunya okuxoxa amatyala ezinto ezenzeke kwimihlaba yawo. La matyala aquka lawo axoxelwa kwamantyi edolophini kungoku nje. 
Ngokwalo mthetho kufuneka kubekho umabhalane wakomkhulu oqeshwe ngurhulumente kuquka namadoda kwakunye nabafazi bokuhlalela la matyala, ibe imvume beyinikwe yinkosi. 
Izigwebo zala matyala zingaquka imidliwo efana nokudliwa inkomo ngokomzekelo, iintlawulo, ukunyanzelwa ukuba uxolise okanye ubani afumane uqeqesho okanye uloluleko kweso siphene. 
Ethetha eBhisho ngoLwesihlanu weveki ephelileyo ngethuba kuvulwa iNdlu yeeNkosi yaseMpuma Koloni, uNonkonyana uthe: “Siye safunda kwizifundo zikaNkosi Jongumsobomvu Maqoma [wakwaRharhabe], ukuba uJongumsobomvu wayeba nenkundla yokugweba abo baphula umthetho. Wayegweba nabelungu kwanamaKhoi. Lo nto ithetha ukuthi kumhlaba wenkosi akwenziwa nothanda.” 
UNonkonyana ubalule ngemizekelo yamatyala acinga ukuba angafumana ubulungisa xa exoxelwa komkhulu. 
“Amatyala amaninzi yimfitshimfitshi. Umzekelo xa indoda ixabene nomfazi wayo. Ngokuya sasikhula, umfazi wayesiya komkhulu ayobika isenzo esibi esenziwe yindoda. Ngalo maxesha ke kwakubakho iziphumo xa into iyobikwa komkhulu. 
“Kula maxesha umfazi kuthwa makaye emapoliseni, anikwe iphepha elithintela indoda. Iyasilimaza ke thina lo nto kuba imiba enje ibifanele ukuba isonjululwa ngamakomkhulu. Esikwaziyo thina kukuba induku ayinamzi, futhi ayikho indoda enelungelo lokubetha umkayo. Owenze lo nto ufanele ukudliwa inkomo komkhulu. Kubalulekile ke ukuba ubukhosi bunikwe amagunya okuthetha imicimbi yabantu,” utshilo okaNonkonyana. 
“Okwesibini, kukho lo mba wokwahlulwa komntu kukuzekwa (ukwenda). Lo mcimbi ubukade uphaya kumakomkhulu kodwa ngoku iinkundla zakomkhulu ziwuthathele kuzo futhi azenzi bulungisa ncam. 
“Iinkundla zakomlungu ziye zithi ‘hlukanani’ njengendoda nomfazi zilibale ukuba kukho abantwana kulo mendo, zilibale ukuba kukho inyongo eyafakwa kulo mfazi. Xa lo mba ungabuyela komkhulu, kuza kubakho ubulungisa. 
“Amatyala amaninzi akazuya phaya koomantyi, amakomkhulu azakuwaxoxa elandela ubulungisa afumane isisombululo. Kumakomkhulu le nto yokuba isigwinta sinelungelo lokuthula asizokuba nayo thina, ingakumbi xa ukhona umkhondo wokuba inkabi yegusha yakwabani ibiwe ngubani,” utshilo uNonkonyana. 
INkulumbuso uOscar Mabuyane uthi kusemdleni karhulumente wephondo ukubona uzinzo kwintlalo yasezilalini. 
“Umdla wethu singurhulumente kukudala ucwangco kwiindawo zethu zokuhlala. Ngaphambili ezi nkundla zazikhona phaya kwiinqila noxa nje kwakungekho nto ebhalwe phantsi ngazo. 
“Ngoku umdla wethu kukuba mazenziwe zibesemthethweni, zihambisane noMgaqo Siseko. Ezi nkundla ziza kusincedisa kuba mkhulu umthamo wamatyalanyana ebengafanelanga ukuba aya kwinkundla kamantyi edolophini. Ezilalini abantu bayakwazi ukulungisana ngokwezimilo. Sithi ke makuqhube oko, kodwa yonke into yenziwe phantsi komthetho,” utshilo uMabuyane. 
UNonkonyana ukwathe xa sele uRamaphosa ewutyikityile lo mthetho, baza kunika ingqwalasela kumatyala abandakanya ukwaphulwa kwemiqathango yolwaluko."	not available
entertainment	U-Aya ngumsasazi omtsha we-OPW	"Wamkelwe ngezandla ezishushu * -Ayanda Mpama ngabalandeli bakhe bamaqonga ezonxibelelwano emva kokuba isikhulo sosasazo lukabonakude i-Dstv ivakalise ukuba uthabatha iintambo kuTumi Morake obebhexesha inkqubo i-Our Perfect Wedding edlala ku-Mzansi Magic rhoqo ngokuhlwa ngeCawa ngentsimbi yesixhenxe.  
 Inxalenye yabalandeli bakhe kuTwitter ichwetheze yenjenje:   
UDaddy Musa: simnqwenelela okuhle kodwa, yenye yeenkqubo eziphala phambili ngeCawa…..ndimjonge ngamehlo abomvu. 
UClive Mathibe:  Ndiyavuyisana nawe mhlobo wam @ayampama ngokuba ngumbhexeshi omtsha we#OurPerfectWedding! 
UZiyanda Yako: Xa uYesu esithi ewe….akukho mntu unokuthi hayi!!! Ndiyavuyisana nawe @ayampama emsebenzini wakho omtsha njengombhexeshi. 
Kulindeleke ukuba * -Ayanda aqale ukubonakala njengombhexeshi we-Our Perfect Wedding ngeCawa ezayo, umhla wesihlanu kuJulayi. 
Asinkqubo yakhe yokuqala le * -Ayanda Mpama eyibhexesha njengoko sekhe wabhexesha inkqubo eyayisakudlala kuSABC -2 ethi Soul Sundays, eyayidlala uncuthu lomculo womngqungqo.   
Ehlomla  ngokuzuza eli  wonga lokubhexesha le nkqubo uthe: “I-OPW (Our Perfect Wedding) yinkqubo ephala phambili eyenze ukuba uMzansi ayithande. Ndiyaluthanda ‘uthando’ kwaye ukuba yinxalenye yemveliso yale nkqubo kuthetha ukuba rhoqo ngeempelaveki ndiza kudibana nabantu abathandanayo abahlukileyo besuka kwiindawo ezahlukileyo, kwaye ndibazi ngcono nto leyo indichulumancisayo. Ikwathetha ukuba rhoqo ngeeCawa ndiza kunxibelelana nenkitha yababukeli. Liphupha lakhe nawuphi na umbhexeshi ukufikelela kuninzi lwabantu ngaxesha linye.” 
U-My Perfect Wedding kungokunje ukwisizini yesihlanu, kwaye wayebhexeshwa nguPhumeza Mdabe (isizini yesithathu), uBrenda Ngxoli (isizini yesibini), kunye noThuli Tabethe (isizini yokuqala), ngamnye kwaba babhexeshi wayenesimbo sakhe esisodwa sokuyibhexesha. 
Isiqendu ngasinye sazisa ababukeli kwisibini esithandanayo esingejileyo, siboniswe sisenza amalungiselelo aso okugqibela ngaphambi komhla waso omkhulu womtshato.  
Njengoko izinto zisenzeka ekhusini ukusukela kumathekwana okunqwenelela okuhle esi sibini, kuquka nokuphuzana kwaso okungundabamlonyeni, le nkqubo ibonisa uhambo lokwenene lwabemi boMzantsi Afrika abaqhelekileyo njengoko bebumba umtshato wabo ogqibeleleyo."	not available
business	Bathenga iinkomo kwamanye amaphondo	"ZIBALELWA ku60 000 ngonyaka iinkomo ezixhelwayo, ze inyama yazo ithengiswe kumazwe angaphandle. Ezi nkomo zithengwa kubafuyi benkomo baseBerlin iBerlin Famers.  
UMphathiswa wezolimo nophuhliso lwamaphandle eMpuma Koloni uMlibo Qoboshiyane uthe, le nyama ithengiselwa amazwe afana neMalaysia, iHong Kong naseChina.  
Ukwathe, amandla erandi ankenenkene xa kuthelekiswa nedola yaseMelika, kunika aba bafuyi ingeniso entle. “Silisebe siqwalasela isicelo sokufaka isandla kuphuhliso lwemfuyo yeenkomo zenyama ezakuphucula ikhulu lamafama antsundu, idale manathuba emisebenzi afikelela kumakhulu asixhenxe,” utshilo uQoboshiyane. 
 Uthe la mafama anyanzelwa ziimfuno zolurhwebo ukuba athenge iinkomo eFree State, kuMntla Koloni, naseBotswana. UQoboshiyane uthe, “IBerlin Beef,  ithenga imfuyo yayo eninzi kwamanye amaphondo, yiyo lo nto umdla wethu silisebe ikukuqinisekisa ukuba abafuyi bethu abamnyama bayaphuhliswa ukuze baxhamle kula mathuba.”  
Isebe lezolimo nophuhliso lwamaphandle libekele bucala malunga ne 62.2 yezigidi zeerandi kuthintelo lwezifo zemfuyo. Ukanti kumaziko ophuhliso asezilalini uQoboshiyane udize ukuba iziko eliseMqanduli livelisa umilimili kwakunye nomngqusho. Ubalule ivenkile yakwaNicks Food Spar oseQonce njengelinye lamashishini athengisa imveliso yeli ziko lemveliso laseMqanduli.  
UQoboshiyane udize ukuba amaziko ophuhliso asemaphandleni anabasebenzi abali 397 abasisigxina, kwakunye nabali 679 bethutyana kwaye kulindeleke kuvuleke amathuba awongezelelweyo kwiziko eliseMbizana kwakunye neliseNcorha, azakuvulwa kulo nyaka mali.  
Eli sebe kukwalindeleke ukuba livule iziko lokuxhela iinkuku elseRhini nezakuxhela amawaka amabini eenkuku ngosuku. “Bali 105 abavelisi beenkuku abasakhasayo abazakuxhamla, kuzakuvela namathuba emisebenzi asisigxina akumashumi amabini ananye,” utshilo uQoboshiyane. 
johnnie.isaac@inl.co.za"	not available
sports	Isinde engozini iPirates enkundleni yayo	"Igowuli elifakwe ngu-Issa Sarr kwixesha elongezelelweyo lisindise i-Orlando Pirates engozini ngethuba idlala neBaroka FC kobu busuku kumdlalo we-Absa Premier Soccer League, e-Orlando Stadium.  Lo mdlalo uphele ebambene la maqela ngo’1-1 nangona ibiyiBaroka FC ebinamandla namathuba acacileyo okuphumelela umdlalo. Unozinti wePirates, uSiyabonga Mpontshane, unqande amanzi engena endlini namhlanje izihlandlo ngezihlandlo abadlali beBaroka befun’intwibilapha. UMatlakala noKunene bafumene amathuba emhlabeni omhle weBucs – kodwa abakwazana ukumqhatha uMpontshane ezipalini. 
Esazulwini sebala iBucs ibibophe uSarr no-Oupa Manyisa njengesiqhelo – kodwa akukho nto ingako abayenzileyo ngenxa yoxinizelelo obelufakwa ngabadlali beBaroka kubo. Uzamile ukuhlasela uThabo Rakhale kwicala lasekunene noThabo Matlaba kwicala lasekunxele – kodwa iibhola zabo bezibhabha phezulu. Kuyiwe kwixesha lokuphumla la maqela ebambene ngeqanda. Kwisigaba sesibini somdlalo, uKjell Jonevret, ufake uThabo Qalinge noThamsanqa Gabuza, kwaphuma uMpho Makola noTendai Ndoro. 
Ngokucacileyo, lo mqeqeshi ebekhangela indlela yokuhlakaza iBaroka ebidlala umdlalo odibeneyo namhlanje – konke oko akwenzekanga. UVictor Letsoalo utsale intambula ekude, ihleli emnatheni emva kokugqitha kuMpontshane. Azamile AmaBhaka-bhaka kwade kwavuleka ngethuba iSarr efaka igowuli lokulinganisa ekuphuleni komdlalo. Ngelishwa iPirates ibuyele emva kwiPSL ngokungaphumeleli lo mdlalo, ihleli kwindawo yeshumi. Yona iBaroka isayibambe emva, ukuba ibiphumelele ibizakufumana ithuba lokusinda ezemebeni. 
 Kumdlalo obuseMoruleng Stadium, iPlatinum Stars ibambene neFree State Stars ngo’1-1. IDikwena ithe finini kwindawo yeshumi, kanti yona iFree State ihleli kwindawo yeshumi elinesine kwaye ayikaphumi engozini yezembe nangona esekhona amathuba ukuba ingakwazi ukuqokelela amanqaku oneleyo kule midlalo ishiyekileyo. 
 
Orlando Pirates: Mpontshane, Gcaba, Jele, Matlaba, Phungwayo, Sarr, Shitolo, Manyisa, Rakhale, Makola, Ndoro. 
  
Baroka FC: Masuluke, Mapetho, Kgoetyane, Shaku, Madubanya, Garcia, Munetsi, Masenamela, Ogle, Kunene, Matlakala."	not available
sports	USidzila uzithembile iimbaleki zaseWSU	"Iimbaleki zaseMpuma Koloni ziza kukhuphisana nezinye eziphuma kwiiYunivesithi eziphuma kwamanye amaphondo kwitumente yeembaleki eza kube ibanjelwe eMpumalanga ngomso (Lwesihlanu). 
Lishumi elivisayo lonke leembaleki eziphuma eWalter Sisulu University kwisebe eliseGcuwa eziza kumela iMpuma Koloni emdyarhweni obude buziikhilomitha ezilishumi (10km) obizwa ngokuba yiCross Country kwidolophu yaseNaspoti kwiphondo laseMpumalanga.  
Kule tumente eza kubalekwa ngomso, iimbaleki zaseWalter Sisulu University ziza khuphisana neembaleki eziza kube ziphuma kwezinye iiyunivesithi. Iimbaleki eziza kumela iWSU ngamanene aza kuba lishumi elinesibini namanenekazi alishumi elinesibini. 
Umqeqeshi weqela leembaleki zaseWSU, uThulani Sidziya, okwasebenza njengepolisa kwidolophu yakuGatyane, uthe onke amalungiselelo weqela lakhe ahambe ngendlela ebekucwangciswe ngayo kwaye unethemba lokuba baza kubuya nodumo eMpumalanga.  
“Xa ubaleka kwiCross Country kuyafana ungathi ubaleka ezilalini ngoba akubalekwa endleleni. Thina sisoloko sikulungele ukubaleka yona,” utshilo uSidziya. Uthe indawo yaseMpuma Koloni inembali entle kwicala lokubaleka umdyarho oyiCross Country. 
USidzila uthe iCross Country imnandi ngoba ayifuni zixhobo zokuziqeqesha ezikwizinga eliphezulu xa uyilungiselela, injengeminye imidyarho ngoba yona ayibalekwa endleleni. USidziya, 35, unamava kwicala lezeembaleki ngoba naye uyimbaleki kwaye ulijikelezile lonke ilizwe ebaleka imidyarho efana ne21km nangaphezulu.  
Uphumelele kwaye ukwangumqeqeshi weZwelonke Athletic Club yakuGatyane. Kanti kwiminyaka emibini edlulileyo, uSidziya ufumene isidanga ezifundweni ( B-Tech Public Management) azenze eWalter Sisulu University kwisebe eliseGcuwa phambi kokuba abe ngumqeqeshi."	not available
sports	Mangweni: Iza kufika siyilindele iBoland!	"IBorder Bulldogs isebenzisa imidlalo yeSupersport Rugby Challenge njengamalungiselelo weCurrie Cup.  
Kwiveki ephelileyo, iBulldogs itywatyushwe yiWestern Province ngo’48-28 emdlalweni obuseOld Selbornian.  
Umqeqeshi weBulldogs, uTiger Mangweni, uthe iqela lakhe lizilungiselela imidlalo ezayo yeCurrie Cup.  
“Bendizilindele iziphumo ezinje kulo mdlalo. Ndiyazazi iingxaki ebesijongene nazo phambi kwetumente. Sendizixelele ukuba siza kusebenzisa le tumente njengamalungiselelo weCurrie Cup,” utshilo uMangweni. 
UMangweni uthe nangona iqela lakhe libethiwe kodwa kuninzi okuncomekayo kubadlali bakhe.  
“Uninzi lwaba badlali alinawo amava kweli zinga kodwa kuninzi ekuncomekayo abakwenzayo,” utshilo uMangweni. 
 IBulldogs yamkela iBoland Cavalliers emdlalweni wombhoxo eBuffalo City Stadium ebusuku ngoLwesihlanu. 
 “Imidlalo emibini esiyidlalileyo indibonisile into ekufuneka siyilungise nokuba siza kuyilungisa njani. IBoland iza kufika siyilindele,” utshilo uMangweni eqinisekile. 
IWestern Province iyiphumelele yomibini imidlalo yokuvula iSuperSport Challenge. Umqeqeshi weWestern Province, uJerome Paarwater, uthe bazimisele ukuyiphumelela iSuperSport Challenge. 
 “Isokolisile iBorder emdlalweni kodwa lo nto ibancedile abadlali bethu ukuze bazazi ukuba basemdlalweni. Zininzi iimpazamo abazenzileyo, nangona kunjalo, ndinalo ithemba lokuba sisesekhondweni elihle lokuyiphumelela iSuperSport Challenge,” utshilo uPaarwater. 
Komnye umdlalo, iEastern Province Elephants ibethe iSouth Western District Eagles ngo’59-24. Iziphumo zeSuper League ekwiBorder: Berlin Tigers 8-5 Buffs, WSU All Blacks 13-8 Breakers, United Brothers 36-0 Old Collegians, Ocean Sweepers 18-5 Ntlaza Lions."	not available
health	‘Sicela nokuba lityotyombe lekliniki’	"Indawo yaseFolokhwe eneelali zayo eziphezu kolwandle eXhorha itsala umdla kwabangazalelwanga phaya ngenxa yobuhle bendalo, lube lona uluntu lwale ndawo lusithi nokuba kungasa kusithiwa malufuduke luye kwindawo engcono alunakutshitshiliza. 
Oku kungenxa yokuphila phantsi kwentsokolo efana nokungabikho kweenkonzo ezingundoqo zikarhulumenente kuzo ezifana nekliniki. 
Ibe yintlungu xa I’solezwe libona amaxhego kwakunye namaxhegwazana aneminyaka engaphaya kwamakhulu asixhenxe ezelwe, amanye awo ahamba ngeentonga ngenxa yokuhlutshwa yimilenze ehamba umgama omde ngeenyawo ukuya kwikliniki ekwilali engaphesheya kwaNkanya, apho banqumla kwihlathi elide elimnyama kuba bona bengenayo kweyabo indawo ikliniki. 
Nangona ibonakala ikude kwale yaKwaNkanya, kubahlali bala mmandla kubo yeyona ingcono kunezinye. 
Abahlali bathi ngenxa yeziganeko ezithe gqolo zisehla kweli hlathi ezokudlwengulwa kwamanina nokuxhwilelwa iibhegi, oku kubenza baqale bacinge phambi kokuba baye ekliniki. 
Bathi abayi ngakuthanda ngeenyawo zabo ekliniki, kungokuba ayikho indlela yokuhamba iimoto, lihlathi elisethafeni, yeyeenyawo ekhoyo abazivulelayo kuba befuna ikliniki. 
Enye indlela abaye baye ngayo KwaNkanya kukuba bayokuwela ngesikhephe besuka kwangenyawo eMdeni nakwaTshezi, besiya kwilali yaseNqileni, apho bafika bawele ngesikhephe, bewela umlambo obizwa ngokuba yiXhorha Mouth. 
Abakucela kurhulumente kukuba babe besakhelwa nokuba ngumkhukhu abazokwazi ukufumana iipilisi zabo zezigulo ezixheshayo. 
Omnye wabancokole nentatheli nguMdzawe Mbele (63): 
“Mhlawumbi sesiguliswa nayile ndlela siyihambayo kuba kaloku siyaminxeka izifuba, kuvuke namadolo. Ndihlutshwa sisifo sepresha, andikwazi ukungayi uyokuzilanda iipilisi. Kwaye akufuneki unikele kufuneka uyokuzilandela ngokwakho uzolwazi olunye usuku olwakuthi lulandele lweepilisi zakho. Siyacela masibonelelwe ngabaphetheyo,” utshilo Mbele. 
UGibhagibha Tunana (61) uthi xa ungaziva mnandi mpela ungazukwazi ukucothoza ngenyawo, kuye kufuneke umntu anyanzeleke aqashe imoto neza kuqale iyokujikela ngasesibhedlele eMadwaleni njengoko ingekho enqumlayo. 
“Bendikade ndincedwa ngumfazi wam ayokulanda iipilisi zam. Kodwa ngoku akuthathelwa mntu kwaye nabafazi bethu bayoyika kuba abasakhuselekanga, bayadlwengulwa esapha,” utshilo uTunana. 
UNofasile Gqo uthi bayazincama xa kufuneka beye ekliniki kuba bengenokwenza ngakumbi. Uthi bade basiqhela nesikhephe kuba babesoyika ukukhwela kuso. 
“Asikhuselekanga tu! Uyakwazi ukuva ucelemba sele ebanda egxeni lakho ube uphakathi kungekho kwamntu unokuva xa ukhala, siye sinikezele ngeefowuni nangemali kuba sisoyikisela ubomi bethu.” 
Uthi baye bakhangelane xa omnye izokuba lusuku lwakhe ekliniki kwenzele bahambe beliqela. Nangona esithi kubanzima ke kuba iintsuku zabo zokuya ekliniki azifani. 
Ukuya edolophini eXhorha kwanokubuya kuxabisa iR100 ngenxa yobude. 
Abaninzi abahlali bathi nonyaka uyaphela bengayanga edolophini ngenxa yokudinwa komzimba yindlela ende. Abanye bathi bayaya xa kukho into enyanzelisayo. 
Kwaye nabantwana besikolo xa kufuneka beyokucwangcisa ekliniki bayaphazamiseka ezifundweni zabo kuba banolu suku baluchitha lonke kwindlela eya eklinikhi. Abantu abaninzi babhubhela endleni, abanye ezindlini besalinde iAmbulensi ethatha ixesha ngenxa yobude. 
Oqhuba iiveni kule lali uThusile Nomtati uthi bazinikela ekubeni nanini ebusuku xa bevuswa baphakame base abantu eMadwaleni. 
“Kunetha kushushu kufuneka siphakamile kuba ubomi babantu abagulayo, abalunywayo nabahlatyiweyo buxhomekeke kuthi. Ukubhubha kwakhe la mntu ndim ozoshiyeka ezisola ndithi ukuba bendivukile mhlawumbi ngesindile. Abantu balapha baxhomekeke kwipeyi, uninzi ndibasa ngetyala bandibhatale mhla ngepeyi.” 
UPhumzile Msaro okwikomiti yewadi uthi bayisikelwa kudala indawo ebabethenjiswe ngokwakhelwa kuyo ikliniki phaya elalini eMdeni eza kuthi ijongane neelali zonke eziphantsi kweFolokhwe. 
Uthi ngoko uMphathiswa weSebe lezeMpilo yayisenguTat’ uBevan Goqwana. 
UMsaro uthi ebekhe wambhalela uMphathiswa okhoyo wezeMpilo nobethembise ngokuphinda bawulandelele lo mcelimngeni. 
Ngethuba I’solezwe lityelele kule lali ngoMvulo wale veki, amagosa ecandelo lakwaEMS ebetyelele eBhulungula Lodge eNqileni kwalapha esithi ayokuhlola iindlela. 
Isithethi seSebe lezeMpilo eMpuma Koloni uSizwe Kupelo uthi iingingqi eziquka ezi lali zaseXhorha ziyakuxhamla kwinkqubo ye-inshorense yezempilo kazwelonke iNHI [National Health Insurance] neqhutywa liSebe lezeMpilo kuZwelonke. 
Ezi kliniki zakhiwa kooMasipala abaphantsi kweOR Tambo kuquka noMasipala uMbashe, ngokutsho kukaKupelo."	not available
politics	Usapho lukaMgijima luqumbele umasipala	"USAPHO olubanga ngelithi lolwasezityeni kumzi kaMprofeti uEnoch Mgijima, owayelitshantliziyo lwamalungelo oluntu lukholelwa ukuba umasipala ozinze kuKomani othiywe ngale nkokheli, akazange enze nkqubo ecacileyo yokuthetha nosapho ngethuba ethiya lo masipala ngo2016. 
Ngo2016 kwadityaniswa oomasipala abathathu abangqonge iKomani babizwa njengeEnoch Mgijima Local Municipality. Aba masipala yiLukhanji, Nkwankca neTsolwana. 
UGqirha Kabane, umzukulwana wakwaEnoch Mgijima, uthe: “Abantu bosapho lakwaMgijima, aba basezityeni, bachwethelwa kude ngethuba kusenziwa le nkqubo yokuthiywa kwegama likamasipala. Abantu abaphethe amafa kaEnoch Mgijima bachwethelwa bucala nokuba sekukhutshwa iimali.” 
UKabane uthi bazamile ukuthethana nomasipala befuna ukuveza iinkxalabo zabo. 
“Sikuzamile ukudibana nomasipala kodwa ngaphandle kwempumelelo. Side seza nezazisi kwaneziqinisekiso zokubhubha ukubonisa ukuba sizalana ngqo noEnoch Mgijima. Igama likaEnoch Mgijima lilifa lethu. Akekho umntu onemvume yokusebenzisa ela gama ngaphandle kwemvume yethu,” utshilo uKabane. 
“Ingxaki bathethe nooMgijima abangabanye. Sizama ukuxelela umasipala ukuba ayizange yenziwe ngendlela eyiyo inkqubo eyakhokelela ekuthiyweni komasipala ngoEnoch Mgijima.” 
UMgijima wagxothwa yiChurch of God and Saints of Christ ze emva koko wayokuseka inkonzo yamaSirayeli. Kusenzeka imbubhane yaseBulhoek ngo1921 nje, uMgijima yinkokheli yebandla lamaSirayeli. 
UKabane utyhola amagosa oMasipala iEnoch Mgijima ngokwehlisa ngomlenze imali ehlelelwe amaphulo kwaneeprojekthi eziphantsi kwegama lalo Mprofeti. “Asizazi ukuba ziphelela phi ezo mali.” 
UKabane uthi bafuna kuphandwe ubuni beziza zomhlaba wakwaMgijima athi zalahleka kwamasipala. 
“Yimali engaphaya kwiR400 million ehlawulwe kubantu abaphulukana nomhlaba wabo, kodwa usapho lakwaMgijima aluzange lufumane nepeni emdaka. Sifuna kuqwalaselwe nento yokuhlawulwa kweebhishophu zaseChurch of God and Saints of Christ egameni likaEnoch Mgijima,” utshilo uKabane, ekwathi bafuna uMkhuseli woLuntu aphande ngoku, esithi bakwavule ityala nakwibutho eliphanda ngamatyala akhethekileyo (SIU). 
UKabane ukwathe umzi wakwaEnoch Mgijima eNtabelanga awuhoyekanga, watsho esithi bafuna uthatyathwe njengesiza sokulilifa. 
Ukuphendula, kwimbalelwano, igosa lezonxibelelwano lomasipala waseEnoch Mgijima uGcobani Msindwana, uthe ikomiti yolawulo lwezopolitiko yayiququzelela igama elitsha likaMasipala, apho amagama aye abekwa phambili kubandakanya uEnoch Mgijima. 
Uye wongeza esithi amagama apapashwa kumaqonga kawonkewonke kwaye eli likaEnoch Mgijima lafumana iintsikelelo eluntwini nakwabo kuboniswene nabo ngezi nkqubo. 
“Nosapho kwaye kwaboniswana nalo. Ngenxa yeso sizathu uMasipala wathiywa ngoEnoch Mgijima ngokusemthethweni,” utshilo uMsindwana. 
UMsindwana uthe iofisi kaSodolophu weSigqeba ivulelekile kusapho ukuba luze luyokuxoxa ngayo yonke imiba abanokuba banayo malunga nalo mbandela kwaye bafumane isisombululo. 
sithandiwe.velaphi@inl.co.za"	not available
sports	UPitso Mosimane neAl Ahly bawuqhawule umtshato weminyaka emibini!	"Ekugqibeleni, uhili ude waphuma ezingcongolweni. Iindaba zokwahlukana kukaPitso Mosimane ne-Al Ahly – elona qela lebhola ekhatywayo elikhulu kwizwekazi le-Afrika, zivakele emva kwemini yanamhlanje (uMvulo). Ukuhamba kwakhe uMosimane kubhengezwe yiAl Ahly ngokusesikweni kulandela amahum hum ebesoloko evakala nangona iqela beliyikanyela lo nto. Akothusanga ukuhamba kwakhe umqeqeshi ngoba kubekho isimbonono esithi makagxothwe njengomqeqeshi we-Al Ahly emva kokuba ibethwe ngamagowuli amabini eqandeni (2-0) yiWydad Casablanca emdlalweni wamagqibelakankqoyi weCAF Champions League ekupheleni kwenyanga kaCanzibe. 
Akekho umqeqeshi owakhe wahlala kwi-Al Ahly xa engakwazanga ukuphumelela iCAF Champions League ngoba yeyona nto ebaluleke kakhulu kuyo. Okunye okuphinde kwamenza izothe ebantwini baseJiphethe umqeqeshi waseMzantsi Afrika kukungaqhubi kakuhle kwe-Al Ahly kwiEgyptian League ekhokelwa yiZamalek – iintshaba zayo ezinkulu elizweni lakwaFaro. Ngokwengxelo ekhutshwe liqela, uMosimane uzicelele ukuhamba, nalo ke lasamkela isicelo sakhe. 
Ngethuba elapha eMzantsi Afrika kwiveki ephelileyo, uMosimane utyhole uPatrice Motsepe neCAF ngokubethwa kwe-Al Ahly emdlalweni weChampions League. Uthe nguMotsepe ovumele ukusiwa komdlalo eMorocco – elikhaya leWydada Casablanca. Ziindaba ezo ezichazwe njengobuvuvu yiCAF. Indedeba yaseMzantsi Afrika iyinikele umva iAl Ahly ezenzele imbali ngokuphumelela iindebe ezintlanu zonke. 
Iindebe zeChampions League zimbini, ezeSuper Cup zimbini ne-Egypt Cup. Akuphelelanga apho ngoba ifumene neBronze emva kokufumana indawo yesithathu kwiFIFA Club World Cup kunyaka ophelileyo. Emidlalweni elikhulu nantlanu, uPitso uphumelele amashumi amathandathu anesibhozo. Udlale ntanganye kwengamashumi amabini anesixhenxe waze wabethwa kwelishumi kuphela. Akukacaci ukuba uMosimane uza kubheka kweliphi icala – kodwa ngaphandle kwamathandabuzo, ngeke alidinge iqela. Iqela elingenaye umqeqeshi eMzantsi Afrika elingakwazi ukumbhatala yi-Orlando Pirates."	not available
business	Ukusebenza ngomhlaba kuyaphilisa, utsho umfama	"UTata uVillion Gosani waseReeston eMonti emva kokufumana iwonga lakhe lokuba ngoyena mlimi uphume izandla kwinkqubo eququzelelwa ngumbutho ozimeleyo iCMR, uvakalise ukuba ukulima yinto esuka ngaphakathi, ayikokufaka nje imbewu phantsi komhlaba umane ugalela amanzi. 
Uthi kufuneka ukuphile ngaphakathi kwaye ukuthande ukulima. 
“Kufuneka ibe yinto oyithandayo ingabi yonto oqhutywa ngabantu kuyo okanye oyenzela kuba usithi ufuna kuthwe awuhlelanga nje. Kufuneka ibe yinto oyixabise okomntu, izityalo uzibonakalisele uthando kwaye uthethe nazo ibe ngathi uthetha nomntu. Mna oko kuyandisebenzela kuba ndakuthetha nazo ziye ziqalise ukuhluma nebezingasakhuli,” utshilo uGosani. 
La mawonga ebebanjelwe eReeston ngempelaveki kuwongwa bonke abalimi abaphantsi kweCMR.  
UChristina Mdledle oququzelela la mawonga nokwajongene nokuphuhlisa uluntu, uthi oku ziinzame zokubeka into etafileni abantu bangaxhomekeki kwimali yegranti. 
 Uthi indawo yaseReeston yenye yeendawo ezihlelelekileyo eMonti, apho uninzi lwamakhaya axhomekeke kwisibonelelo sikarhulumente. 
“Oku kukubaphuhlisa kwaye bazazi nezinye izakhono zokulima abe bengazazi ukuba banazo. Njengoko sisazi ukuba imisebenzi inqabile, oku kukubenza bakwazi ukuzenzela ngokwabo,” kutsho uMdledle. 
UGosani sele eneminyaka emine elima. Uncome igalelo elenziwe yiCMR empilweni yakhe njengoko engaphangeli.  
Uthi ngoku uyakwazi ukulima athengise ukuze ondle usapho lwakhe. Ngaphakathi kwigadi kaGosani ziindidi ngeendidi zemifuno kwakunye neziqhamo azityalileyo."	not available
entertainment	Umyalezo wabaziwayo kwi-16 Days of Activism!	"Ziphinde zafika iintsuku ezilishumi elinesithandathu zentshukumo yokulwa nempatho-gadalala ngakumanina kunye nabantwana (16 Days of Activism of No Violence Against Women and Children). 
Esi siganeko siqatshelwa rhoqo ngonyaka phakathi kwe-25 Novemba ukuya kwi-10 kuDisemba. Sithabathe imiyalezo koosaziwayo abaliqela, amadoda anefuthe ekuhlaleni naseluntwini jikelele. 
Bathethe benjenje: 
“Apha kule nto ibubomi sizalwa ngumfazi, sikhule njengabantwana, sithi ke ebudaleni sijike sixaphaze le nto sisuka kuyo? Ngumbuzo endiye ndizibuze wona rhoqo. Njani ukuba umntu azalwe ngumfazi, axhaphaze umfazi. Njani evela ebuntwaneni, ajike axhaphaze abantwana? Yanga ezi ntsuku zilishumi elinesithandathu zingatshintsha zibe ziintsuku ezingama-365 zokulwa ukuxhatshazwa kwabasetyhini nabantwana.” Unathi Kondile, Umhleli, we-I’solezwe lesiXhosa.  
“Oku kufanele kuqwalaselwe iintsuku zonke zonyaka. 
 Ootata babizelwe ukuba bakhokele iintsapho emakhayeni nasezinkonzweni. Ngoko ke kufanele babengumzekelo omhle weenkokeli. Iinkokheli ezithanda iintsapho kunye nabantwana bazo, iinkokheli ezixabise onke amanina kunye nabantwana jikelele.Yiba ngutata onomahluko, ongaxhaphazi bantwana noomama.” 
Butho Vuthela, imvumi yomculo wevangeli eMzantsi Afrika.  
“Ezi ntsuku ziyi 16 mazivuselele isasela kuthi ingakumbi madoda ukuba abasetyhini kumele sibakhusele sibathande kwaye sibaxhase. Madoda masibengumzekelo kubantwana bethu nanjengoko sisisithunzi sabo, konke oko sikwenzayo bona bayakopa kwaye bafunda koko sikwenzayo.  
Ngako ke masichule ukunyathela nokuthetha kwethu ukuze singakhulisi izilwanyana. Masibakhusele ebubini bangoyiki thina. Indoda exhaphazayo ayiyondoda leyo. Lo nto ke ayiyonto yoba siyazi ngentsuku eziyi 16 kodwa imihla yonke. ”   
   Ayabonga Myeni, Umsasazi wenkqubo iWeekend Breakfast -kwiForte FM 
“Oku mayibeyinto eqhubekayo imihla ngemihla, ingapheleli kwiintsuku ezilishumi elinesithandathu.Oku kungaqinisekisa ukuba amanina nabantwana bakhuselekile unyaka wonke, hayi ixesha elithile.” Mthunzi Mhaga, Isithethi kwisebe lobulungisa neenkonzo zoluleko. 
“Impatho gadalala kumanina nabantwana asiyonto ehambisana nobuntu kunye nobuni bethu singabantu abantsundu. Ingumgqakhwe kwantu into yokuba indoda ixhaphaze usapho lwayo ekubeni ngeyikhusela. Abantu, ngakumbi amadoda, mabafundisane ukuziphatha nokukhusela iintsapho nesizwe sakowetu kwizinto ezihlazisa ubuni bethu.” 
Nkosi Mlimandlela Ndamase, intloko yenqila yaseNgqubusini; eMampondweni. 
“ Amadoda abalulekile ekulweni idabi loxhatshazo lwamanina nabantwana. Kungoku nje amadoda eli loMzantsi Afrika aqulunqa into ebizwa SA MENS CHARTER ukuncedisa abemi boMzantsi Afrika ukuqubisana nolu lwaphulo-mthetho.  
Sikhuthaza amadoda kwiindawo zethu zokuhlala ukuba aqalise amaqonga amadoda kwaye abambisane noorhulumente basemakhaya. Akukho ngqungquthela nankomfa inokuphelisa olu lwaphulo-mthetho.  
Ukuxhatshazwa ngokwesini kufuneka kwenziwe ulwaphulo-mthetho. Makuxhotyiswe amakhwenkwana asakhulayo kunye namadoda . Simatasa-tasa siququzelela amawonga e SA MEN OF YEAR AWARDS ukuhlonipha amadoda enza okuhle kwiindawo akuzo.” Rev Mbulelo Dyasi: Unobhala weSANAC MEN’S SECTOR.  
“Uxhaphazo nololuphi na uhlobo olujoliswe kumntu olunina okanye umntwana, aluqinisi bunganga bakho okanye intlonipho, kodwa lukuthoba isidima. Musa ke ukwenza oko bungenakufuna kwenziwe kwinkosikazi okanye kwintombi yakho.” 
Lulu Haarmans, umsasazi weenkqubo zamakhosikazi kuMhlobo Wenene fm."	not available
entertainment	Ulutsha lukhuphisene ngezakhono	"UKUBHIYOZELA inyanga yolutsha, isebe lezobugcisa nenkcubeko eMpuma Koloni lithe lasindleka umsitho wezobugcisa nenkcubeko e-Opera House eBhayi kule mpelaveki. 
Abafundi abaphuma kumazikomfundo oqeqesho kweli phondo aquka iBuffalo City College, Eastcape Midlands College, Ikhala College, Ingwe College, King Hintsa College, King Sabatha Dalindyebo College, Lovedale College, Port Elizabeth College bathe bakhuphisana kulo msitho. 
Abafundi bebekhuphisana ngamabali, imidlalo yokuhlekisa, umjuxuzo, iscathamiya, iHip Hop, imfene, imixhentso yeSetswana, imixhentso yesiXhosa kwakunye nesiZulu, isibhujwa, gumboots dance, imibongo, ingxoxo mpikiswano kwanokhuphiswano lobuhle bendalo. ILovedale College inkqenkqeze phambili. 
Ongusihlalo kwiColleges’ Association for Sports, Arts and Culture (CASAC) kwiphondo laseMpuma Koloni uThemba Bhenuka uthe uchulumancile: 
“Lo mbhiyozo uthathe iintsuku ezintathu. Kunyaka ozayo sizakuba notshintsho olungephi, sifuna ukuba kungenwe ngemali xa umntu ezokubukela kuba siwusingatha unyaka nonyaka, enye into sizama ngakumbi ukuba ulutsha lube nento oluyenzayo kuba kaloku iziphiwo zabantu azifani. 
“Kunyaka ozayo sizakucela kumasipala ombaxa waseNelson Mandela Bay ukuba sisingathe lo msitho iveki yonke ukuze sibenexesha eloneleyo lokwenza konke esikufunayo,” utshilo uBhenuka. 
Kusenjalo umsitho omkhulu kazwelonke ofana nalo uzakusingathelwa eLimpopo ngomhla wama-26 ukuya kuma-29 kwakule nyanga. 
isibhalo@inl.co.za"	not available
sports	Igowuli likaKgamanyane lihlangule iChippa United isengxakini	"UDan Malesela uncumile nangona engawafumenanga onke amanqaku. Igowuli elifakwe nguThatayaone Kgamanyane lihlangule iChippa United kumdlalo ophele ngo’2-2 kobu busuku eSisa Dukashe Stadium. Abalandeli abadele ingqele eMdantsane bagoduke bekhululekile emva kokuba iqela labo likwazile ukufaka igowuli lokulinganisa kumzuzu wokugqibela emdlalweni. Lusekhona uxinizelelo kuDan Malesela emva kokuba iqela lakhe lingakwazanga ukufumana impumelelo kumdlalo walo wesine kule sizini.  Amagowuli weLeopards afakwe nguKhuliso Mudau kumzuzu wesithandathu noTumelo Khutlang. AweChippa United afakwe ngu-Andile Mbenyane noThatayaone Kgamanyane. Ukungaphumeleli kwayo iLeopards kuyibeka kwindawo yesine kwiPSL emva kokuqokelela amanqaku amahlanu kwimidlalo emithathu kwisizini entsha. 
Emva kokudlala isiqingatha sokuqala esihle, amaqela omabini aye kwixesha lokuphumla ebambene ngegowuli elinye macala. Itsazise igazi kuqala iBlack Leopards ngegowuli elifakwe nguKhuliso Mudau kumzuzu wesithandathu. Ziphendule iiChilli Boys nazo emva kwemizuzu emithathu ngebhola efakwe ngentloko ngu-Andile Mbenyane oqale umdlalo namhlanjenakubeni engumdlali othanda ukuwuqala ngaphandle umdlalo. Omabini amaqela awuphakamisile umdlalo wawo. UPhathutshedzo noKarabo Tshepe bebeyiphethe mantsantsa iChippa United – maxa wambi ehlangulwe nguDaniel Akpeyi – okunyanzeleke asebenze ngenxa yokuyekelela kwabadlali bakhe basemva. UKert Lentjies noThabo Rakhale bawuthathele kubo umdlalo. Lo nto inike amandla uMark mayambela okuhlasela ekunene obesibenzisana noGamildein obezama noxa ebefuthanyiselwe ngabadlali beLeopards emva. 
Isiqingatha sesibini siqale ngezinga eliphezulu naso – kodwa iLeopards ikhawuleze yangcangcazelisa umnatha kwakhona ngebhola efakwe nguTumelo Khutlang emva kokuba uDaniel Akpeyi eyixhimfele ngamanqindi yangena ebaleni. Emva koko iLeopards ihleli emva ngelizama ukukhusela amagowuli wayo kwiChippa United ebiquqa ibuyelela kumhlaba wayo. UDan Malesela ukhuphe u-Andile Mbenyane, ongabonakalanga kwisigaba sesibini, noRuzaigh Gamildien – iindawo zabo zithathwe nguBuyani Sali noThatayaone Kgamanyane. Injongo kaMalesela ibikukuhlasela ukuze afumane igowuli lokulinganisa. Ukubethwa kweChippa United kuthetha ukuthi yiyo ejijisana netshoba ekugqibeleni kuluhlu lwamaqela ePSL. Igowuli elifakwe ngomzuzu wokugqibela liyihlangule kakhulu iChippa ebisengxakini. 
  
Chippa United: Daniel Akapeyi, Zitha Macheke, Thabo Ntethe, Mark Mayambela, Ruzaigh Gamildien, Thamsanqa Sangweni, Andile Mbenyane, Gerald Modisane, Tebogo Tlolane, Kurt Lentjies, Thabo Rakhale. 
Amalalela: Veli Mothwa, Thatayaone Kgamanyane, Frederic Nsabiyumva, Tebogo Makobela, Boikanyo Komane, Buyani Sali, Daine Klate. 
Black Leopards: Abelhbola Aifimi, Thivhavhudzi Ndou. Tsheamo Mashoene, Djunga Jean Munganga, Marks Munyai, Phathutshedzo Nange, Khuliso Mudau, Eden Nene, Mwape Musonda, Karabo Tshepe, Tumelo Khutlang. 
Amalalela: Nyiko Sibanda, Lesedi Kapinga, Joseph Mhlongo, Lifa Hlongoane, Thabiso Mokoena, Themba Ndlovu, Rotshidzwa Muleka."	not available
sports	Ubekelwe imiqathango enzima uFadlu Davids	"UFadlu Davids usavuyela ukuchongelwa kwakhe kwisikhundla sokuqeqesha kwiMaritzburg United – kodwa nangona kunjalo, kuzakufuneka abhinqe omfutshane zisuka xa kuqala isizini entsha ngoba ubekelwe imiqathango enzima nguFarook Kadodia. Emva kokubeka iMaritzburg United endaweni entle kwisizini edlulileyo, uDavids utyikitye isivumelwano sengqesho seminyaka emibini. Le ndedeba yathath’ iintambo kwisizini ka-2016/17 emva kokulahla kukaRoger de Sa nasemva kokuhamba kuka-Ernst Middendorp. 
IMaritzburg United isokole kakhulu kwezi sizini zimbini zidlulileyo kwaye yenze iinguqu ezininzi – kodwa okubalulekileyo kukuba ikwazile ukumelana nazo zonke iindzingo ebijamelene nazo. Usihlalo weTeam of Choice, uFarook Kadodia, udandalazise okulindelekileyo kuDavids. “Into esiyifunayo icacile; sifuna ukuba phakathi kwamaqela amahlanu aphambili xa kuvalwa isizini yePSL nokudlala kumdlalo wamanqam wendebe nokuba inye,” utshilo uKadodia. 
Nangona ingekabinalo ithamsanqa lokuqhuba kakuhle kwimidlalo yokhuphiswano iMaritzburg United – kodwa ngethuba iqeqeshwa nguSteve Komphela, yakhe yayibamba indawo kwiTop 8 yePSL. Kungenzeka konke okufuna liqela ukuba unikwa zonke izinto azifunayo uDavids. “Siyazi ukuba singayenza le nto, sizimisele ukulixhasa iqela ukuze liphumelele. Siyakholelwa ukuba sifanelwe yindawo ephambili kwiPSL. Siyathemba ukuba umqeqeshi wethu uzakuhlala ithuba elide. Ungumntu ozimiseleyo kwaye uyakwazi ukulawula abadlali bakhe,” utshilo uKadodia. 
UFadlu Davids ngoyena mqeqeshi omncinane ngeminyaka ozakuqeqesha kwi-Absa Premier Soccer League – kodwa akukho sizathu sakumthandabuza ngoba udlalile kuyo waphinda wabamba njengebambela-mqeqeshi. Uzibonakalisile ukuba uyakwazi ukuqeqesha amatyeli amabini emva kokuba iTeam of Choice iphulukene nabaqeqeshi. Ibe yinto enkulu nencomekayo kakhulu ayenzileyo uDavids emva kokuthatha iMaritzburg isokola wayibeka kwindawo yesixhenxe ekupheleni kwesizini yePSL ka-2016/17. Ukuba uKadodia angathenga abadlali abasemgangathweni, iqela lakhe lingabuyela phakathi kwalawo aphambili kwibhola yaseMzantsi Afrika. 
Enye yezinto ezimnandi ngalo kaDavids kukuba ungumqeqeshi oyilambeleyo impumelelo futhi okhutheleyo. UDavids wafakwa phantsi kwekhwapha nguMiddendorp emva kokonzakala kwakhe esengumdlali webhola kwiminyaka edlulileyo waphinda wasebenza naye kumaqela ohlukeneyo apha eMzantsi Afrika. Kuchongwe uMahier Davids no-Arthur Bartman njengamadoda azakuncedisa umqeqeshi kwiphulo lokuvuselela eli qela laseMgungundlovu."	not available
sports	IGhana, Egypt zidlulela phambili kwi2017 Afcon	"AmaGhana namaYiphutha azibekele iindawo zazo kumjikelo olandelayo kwitumente yezwekazi le Afrika [2017 Afcon] esingathwe lilizwe laseGabon. Kumdlalo kaGroup D wokuqala, ifolisi eyaziwayo e-Afrika jikelele, u-Asamoah Gyan, ifake igowuli elibalulekileyo elinike iGhana impumelelo ka’1-0 kumdlalo ebethe kuwo iMali kwibala iStade de Port-Gentil ngokuhlwa kwangoMgqibelo. UGyan uhlabanisele ibhola entle ebisuka kuJordan Ayew ngomzuzu wamashumi amabini anesibini kwisiqingatha sokuqala.  
Emva kwemidlalo emibini kule tumente, iGhana, yenze umsebenzi ogqibeleleyo ngoba iyiphumelele yomibini futhi nomdlalo wayo ukwiqondo eliphezulu. Kumdlalo wokuqala iiBlack Stars zabetha i-Uganda. Ngoku zijonge ukusonga umjikelo wokuqala ngomdlalo ekulindeleke ukuba utak’iintlantsi nelizwe likaFaro.  
Nangona iMali idlale umdlalo omhle futhi oneentlantsi phaya naphaya – kodwa ayikwazanga ukufumana neli linye igowuli kwiGhana. Ngokungafaniyo neminye iminyaka engaphambili, ilizwe laseMali lizakulinikela umva ilizwe laseGabon lingawenzanga umahluko. Kwitumente ezidlulileyo iMali ikwazile ikwazile ukudlulela kwimijikelo ephambili. 
 
Kumdlalo wesibini kaGroup D, i-Egypt ibethe ilizwe lase-Uganda ngo’1-0 ebusuku bayizolo. AmaYiphutha akwiphulo elinzima lokubuyisela ubunganga wawo kwibhola yezwekazi le Afrika emva kokukhubeka ngenxa yezidube-dube zopolitiko ezaphazamise ela lizwe kwiminyaka embalwa edlulileyo. Ezi ntshatsheli zangaphambili zisasokola ukufumana isingqi sazo – kodwa ziyazama. Nangona yagqibela kudala i-Uganda ukudlala kwi-Afcon, indlela edlale ngayo ukuzothi ga ngoku kufanele ukuba ingayityhafisi ngoba ibidlala namazwe anabadlali abadlala kumazwe aphesheya futhi anamava kwimidlalo ye-Afcon. Nangona i-Egypt ize kulo mdlalo inethuba ngenxa yamava – kodwa isokole izolo. Ukuba abadlali be-Uganda bebezibambe zaqina kwade kwase kugqibeleni, ngekuthethwa enye into namhlanje. Abadlali abafana noFaruku Miya banekamva elihle kakhulu kwaye ukuba i-Uganda iligcinile iqela labadlali abadlale kule tumente, inethuba lokwenza ngcono kwi-Afcon elandelayo. 
Njengoku iMali ne-Uganda kulindeleke zigoduke kwiveki ezayo, iGhana ne-Egypt kulindeleke zidlale umdlalo okumgangatho ophezulu ngenxa yokhuphiswano oluhleli lukho phakathi kwamazwe amakhulu ebholeni ye-Afrika."	not available
sports	UMalesela ufuna ikhule iChippa United	"AmaKrestu anengoma ayivumayo xa efuna unyusa umbulelo oya phezulu kuThixo wawo. Le ngoma inamazwi athi: “Kudala ndifuna lo Yesu. Ndamthola, ndaaamthola… ndamthola lo Yesu”.  
Ngaphandle kokungabaza naye usihlalo weChippa United, uSiviwe Mpengesi, njengomKrestu ucula lo ngoma. Ifanelekile lo nto emva kokuba efumene umqeqeshi olifaneleyo iqela lakhe, osebenza ngozimisela nozimisele ukulikhulisa.  
 Lo ndoda nguDan “Dance” Malesela, ayikho enye. IiChili-boys zivale isizini ka’2015/16 zisendaweni yesithandathu okokuqala embalini yazo kwiPSL.  
Oku kwenzeke emva kokuba licambalalise iKaizer Chiefs ngo’2-0 eFNB Stadium ngoMgqibelo odlulileyo. Kanti phambi kwalo mdlalo iChippa ibethele i-Orlando Pirates ngo’2-0 eNelson Mandela Bay Stadium kwiveki engaphaya kwale iphelileyo. 
 Amakhwenkwe kaDan afike agqugqisa eFNB Stadium ngokungathi adlalela kokwawo. Amagowuli afakwe nguBuyani Sali noLerato Manzini. Lo nto khange imothuse uMalesela ngoba uyindoda ezithembayo nebathembayo abadlali bayo.  
Unebhongo ke kambe yile mpumelelo kwaye imenze wanxanelwa izinto ezibonakalayo. “Siyiphethe kakuhle le sizini. Ndibulela wonke umntu obenegalelo. Sakha iqela elinekamva eliqaqambileyo, ndiyathemba kwisizini entsha, iyakwenzeka lo nto,” utsho uMalesela. Eli qela laseBhayi lihleli okokuqala kwiPSL kunyaka ophelileyo emva kokuba lavala isizini lihleli kwindawo yeshumi elinesine. 
 Lo nto ilinike amandla ngoba kule isizini lisheli kwindawo yesithandathu kwaye lijonge ukudlala iMTN 8 okokuqala kwisizini ka’2016/17. “Esi sisiqalo.  
Kufuneka senze imbali siyiChippa, sohlukane nokulwela ukuhlala kwiPSL. Esi sisiqalo esitsha seli qela,” utsho uMalesela. Abadlali beChippa abafana noThamsanqa Sangweni noJoseph Molangoane bebengekho, kodwa ukugabikho kwabo khange kwenze mehluko."	not available
entertainment	Imbewu neRhythm City zikhuphisana ngamanani ababukeli	"IMIDLALO emibini edlala kwi-e.tv, Imbewu: The Seed neRhythm City zikhuphisana ngelona nani lababukeli abaninzi. 
Ngokwengxelo yeBroadcast Research Council of South Africa (BRCSA)  ekhangele iinkcukachamanani kwiinkqubo zosasazo kunomathotholo nakumabonakude, iRhythm City iye yabonakalisa ukufunquka kwezi nyanga, ibetha Imbewu ibifudula itshotshela entla. 
Ezi nkcukachamanani zenyanga yoKwindla, zibonisa ukuba iRhythm City ngoku ihleli kwi-4, 377, 024 ukuze yona Imbewu izibambele i4, 235, 564. 
Kwakweli jelo, iScandal! sisabambe indawo yokuqala ngesithandathu sezigidi (6,100,423) 
KwiSABC 1, uZalo lusankqenkqeza phambili ngesithoba sezigidi, ibeyiGenerations ngesibhozo sezigidi, iSkeem Saam sibe kwindawo yesithathu ngezigidi ezisixhenxe.  IMuvhango ixhentsa izombelela kwiSABC 2 ngento engaphaya kwezigidi ezihlanu zababukeli, kulandele iLotto Live Draw ngezigidi ezithathu, i7De Laan ihleli kwindawo yesithathu ngezigidi ezibini ngelixa sona Isidingo sisakhonya ngento esondele kumakhulu asibhozo amawaka kwiSABC 3. 
KwiMzansi Magic, intandane yomdlalo weFerguson Films, iThe Queen,  ikwindawo yokuqala ngesigidi esinesiqingatha, ilandelwe ngumdlalo osandul’ ukuphela eHostela ekrobe kancinane ngaphaya kwesigidi, ze kwindawo yesithathu ibe yiOur Perfect Wedding ngamakhulu asithoba amawaka."	not available
entertainment	Abenzinwele bakhala ngendlala!	"Abenzi beenwele abasebenzela kwisitalato saseMadeira eMthatha bakhala ngendlala ebangelwa  ngumthetho weCovid-19 othi abantu mabahlale emakhaya ngelokuzikhusela kolu suleleko lwesifo sekhorona esesigqugqise kumazwe amaninzi ehlabathini. 
La manenekazi athi amalunga namashumi amahlanu xa ewonke, aziphilisa ngokwenza iinwele kwesi sitalato ukuze axhase iintsapho zawo. 
Abanye babo baneminyaka ekwishumi elinesine besebenzela apha. Ngoku imeko imaxongo kubo kuba abavumelekanga ukuba bangaqhubeka nomsebenzi wabo ngenxa yemithetho yeLockdown yeCovid-19. 
UNomzekelo Momoza ongumama wabantwana abathathu, uxelele I’solezwe lesiXhosa ukuba akakwazi ukuhlala ekhaya elambile.  
“Kunzima kuthi thina bantu abaziqeshileyo kuba asifumani nokutya kwesibonelelo kuba kusithiwa samkela imali yegranti yabantwana,” kutsho uNomzekelo.  
La manenekazi akhala ngokuba kunzima nokuhlawula irenti kwiindawo abaqeshe kuzo. 
 “Ixhala lam yimibutho yoomasingcwabane esingakwazi ukuyihlawula ngenxa yesi simo,” wongeze ngelo.  
ULiziwe Buwa uthi urhulumente wathi abantu abadinga imisebenzi mabavuke bazenzele, kodwa xa bezenzela bezama ukuziphilisa amapolisa ayabagxotha. 
 “Abathengisizitalatweni benzelwe umnyenyevu wokuba bathengise kodwa thina asifuneki, amapolisa ayasigxotha. Urhulumente makasithathele ingqalelo nathi,” kutsho uLiziwe. 
ULiziwe uthi bahlutshwa nangabantu abaqhele ukubenza iinwele abafuna ukwenziwa.  
“Ngesisiya kubenzela kwiindawo abahlala kuzo okanye beze kwiindawo esihlala kuzo kodwa asikwazi kuba neendawo esithenga kuzo izinto zokwenza iinwele zivaliwe,” uphethe ngelo."	not available
politics	Zivuliwe kwakhona izikolo zaseXhorha	"Zingenelele iinkosi zeelali zaseXhorha ngeenjongo zokuphelisa uqhankqalazo oluthathe iiveki ezine luqhubeka nolubangele ukuba kuvalwe izikolo kula ndawo.  
Le ngxelo ithi, ezi nkosi zimemelele indibano kunye nabahlali abebeqhuba uqhankqalazo obelukhalazela iindlela, umbane kwaneenkonzo zikamasipala.  
Ethetha nephephandaba I’solezwe lesiXhosa kwiveki ephelileyo uNkosi Vuyani Gwebindlala uthe, abananjongo zokusebe-nzisana norhulumente ukusombulula le ngxaki koko bazakuthetha nabantu babo.  
“Asikwazi kwenza into ethethwa ngurhulumente apha kuba bangene ezilalini zethu ngaphandle kwethu, esizakukwenza kukuthetha nabantu bethu kuvulwe oku kwezikolo abantwana bafunde,”ucacise watsho uGwebindlala.  
Kutyelelo lakhe kwezi lali umphathiswa wesebe lentsebenziswano kurhulumento nemicimbi yemveli uFikile Xasa ubongoze iinkosi ukuba zidlale indima yazo kule ngxaki. 
UNkosi Xolile Ndevu obeyinxalenye yezi ntlanganiso uthi bavene banahlali ukuba kunqunyaniswe uqhankqalazo kunikwe abantwana ithuba lokuba babuyele esikolweni.  
“Sivene ukuba luzakunqumama uqhankqalazo okwethutyana, lo gama kukhangelwa izisombululo kwezi ngxaki sinazo singabahlali, zona izikolo ziqalile ukusebenza nangona ezinye kusekho ukoyika,”ucacise watsho uNdevu.  
Lo kaNdevu uthi bakwiphulo lokuba benze awabo amacebo okulwa neengxaki ezibangele olu qhankqalazo. “Phakathi kwezinto esivumelene ngazo kukuba kuzakumiselwa ikomiti yabahlali ezakuthi ijongane nezi ngxaki ngokuthi ibengalo malungu aya kula masebe xa kukho imfuneko,” uthethe watsho uNdevu.  
UNdevu uthi, eli gqiza lizakuhlasela ezi ngxaki ngokuthi ziye kumasebe achaphazeleka kuloo ngxaki ngelo xesha kufunyanwe isisombululo ngaphandle kokwenziwa komonakalo. 
Othethe egameni lesebe lemfundo eMpuma Koloni uMali Mtima uyangqina ukuba imeko ibuyele esiqhelweni kwingingqi yaseXhorha. “Ewe ziyasebenza ngoku ngaphandle kwengxaki izikolo zaseXorha, okwangoku asikakwazi ukuqikelela ilahleko eyenzekileyo ngenxa yokuvalwa kwezi zikolo ngokwenkqubo yokufunda nokufundisa,” utshilo uMtima. 
Isikolo samabanga aphakamileyo iNgangolwandle sesinye sezikolo ezithe zachaphazeleka kule meko ngenxa yolu qhankqalazo."	not available
politics	Baxhalabile abasebenzi ngeenguqu ezintsha kwirhafu	"ZIXHALABILE iimanyano zabasebenzi ngelithi amalungu azo azakushiya ngobuninzi bawo emisebenzini ngenxa yeenguqu ezenziwe ngurhulumente weli kwirhafu nechaphazela iimali zabo zomhlalaphantsi.  
Babalelwa ku85 000 abasebenzi bakarhulumente abathe bashiya kule minyaka mibini idlulileyo. Isebe lezemfundo likunye nelezempilo ngawona abetheke kakhulu ngenxa yabasebenzi abathe bashiya.  
Ngokomthetho otyikiwe ngumongameli weli uJacob Zuma, nozakuqala ukusebenza ngomhla wokuqala kaMatshi walo nyaka abasebenzi ababhalisele ipenshele bazakufumana inxalenye yepenshele yabo ngokugcweleyo, ize inxalenye yayo ihlawulwe ngenyanga de ayokubhubha.  
Le nkqubo izakuphelisa into yokuba umsebenzi afumane yonke imali yakhe ngokupheleleyo xa ethe washiya okanye ethathe umhlalaphantsi.  
Omnye wootitshala ominyaka ingamashumi amane anesithandathu nothe uyayeka ukuze axhamle imali yakhe ngokupheleleyo uthe, “Ndifuna ukuyilawula ngokwam imali yam, ndithatha umhlalaphantsi ukuze ndihlawule amatyala endinawo. Sinabantwana abakumaziko emfundo ephakamileyo, nabangakwaziyo ukuxhamla kwingxowamali karhulumente iNSFAS.”  
Ukwathe, “Ukuba urhulumente akasafuni ukuba sixhamle zonke iimfanelo zethu njengoko bekukade kunjalo, ndizowakha njani umzi kuba ngeke ndilunge ukuhlawula irenti ubom bam bonke?” Kwinzame zokuthoba amaxhala kubasebenzi urhulumente uthembise ngelithi bonke abo banamashumi amahlanu anesihlanu ubudala abazukuchatshazelwa sesi sigqibo.  
Noxa kunjalo iimanyano zabasebenzi zibike uloyiko lwabasebenzi abazakuthatha umhlalaphanntsi ingekaqali le nguqu kwirhafu. Imanyano yabasebenzi iNEHAWU ithi, “Abasebenzi baxhalabile, asizukwazi ukubanqanda xa begqibe ukuba bashiye,” utshilo uMike Shingange ongusekela mongameli wale manyano.  
UMphumzi Maqungo weNUMSA uthe, “Sibhula imililo, abasebenzi bagrogrisa ngokushiya, abasamthembanga urhulumente” ULivhuwani Mamburu wemanyano yabasebenzi mgodini iNUM uthe, uninzi lwabasebenzi abangena emathunjini omhlaba abaphili ngaphezu kweminyaka emihlanu emva kokuthatha umhlalaphantsi, lo mthetho uthetha ukuba abasokuze bawonwabele umhlalaphantsi wabo.  
ICOSATU ithembise ngelithi izakuwulwa lo mthetho. Ukanti umhlalutyi wezomthetho uTony Healy uthe, lo mthetho ulungile kumntu wonke, uzakuqinisekisa ukuba wonke ubani unemali egciniweyo nezakunceda ukuba bangabi luxanduva kurhulumente besakuthatha umhlalaphantsi."	not available
politics	Azakungcwatywa amathambo ejoni lomzabalazo	"Umasipala waseNgcobo ebambisene nomasipala wesithili iChris Hani balungiselela ukubuyisa amathambo egqala lomzabalazo uMonwabisi Bonile Ntshinka.  
UNtshinka wazalelwa eSoweto eRhawutini ngonyaka ka -1958, noxa eyinzalelwane yaseNgcobo. 
Wafunda kwizikolo eziliqela ezingqonge iNgcobo waza waphumelela ibanga leshumi ngonyaka ka -1976 eSt John’s College. Ngonyaka ka -1977 waya kufunda kwiYunivesithi iFort Hare eDikeni kulapho waye wazibandakanya nezopolitiko. 
Ngenxa yezidu-bedube ezazikho ngexesha kuliwa norhulumente wengcinezelo, uninzi lwamagqala omzabalazo kwakunyanzeleka ukuba bazimele baye kwamanye amazwe bayofunda okanye bafumane uqeqesho. Naye uNtshinka wazeka-mzekweni walifulathela eli loMzantsi Afrika ngonyaka ka -1978. 
Ekuhambeni kwakhe kweli waya kwilizwe laseZambia nalapho wathi xa ephuma watshintsha igama waba nguVusi Tshabalala, ukusuka apho waya eBotswana nalapho wafika watshintsha kwakhona waba nguPule Matsawu. 
Ukusuka kwakhe eBotswana waya kwilizwe laseZimbabwe ekunye namanye amatsha-ntliziyo omzabalazo, kulapho waswelekela khona. Utatomncinci wakhe uMveleli Ntshinka uthi ngomhla wesihlanu kwinyanga kaDisemba -1988 belusapho bafumana umphanga wokuba uMonwabisi usweleke kwingozi yemoto ngomhla we-17 Novemba kwakulo nyaka. 
Nangona sele kugqithe iminyaka engamashumi amabini anesixhenxe aswelekayo uNtshinka, usapho lwakhe luyavuya kakhulu ngokuziswa kwamathambo akhe ekhaya aze kungcwatywa ngesidima. 
UMveleli uthe: ‘’Xa ilungu losapho liswelekile , emva komngcwabo niyaxola nilusapho kuba niyazi indawo abekwe kuyo , nathi sizakutsho sixole ngokubeka unyana kamkhuluwa ecaleni kukayise’’. 
UMveleli lo kunye nomninawa womfi uZuko baza kuba ngabanye babantu abaza kuya kwilizwe laseZimbabwe ukuyokuphuthuma amathambo kaMonwabisi, kulindeleke ukuba la mathambo angcwatywe kwakhona ngomhla wokuqala kwinyanga ka-Agasti kwilali iXonya eNgcobo."	not available
sports	UComitis uthenge iBlack Aces	"Kungekudala idolophu yaseKapa izakuba namaqela amabini adlala kwi-Absa Premier Soccer League.  
Oku kuze emva kokuba uJohn Comitis ethenge iMpumalanga Black Aces. Amahum-hum oyamanisa lo kaComitis nokuthengwa kweBlack Aces avakele phakathi kule nyanga iphelayo.  
Kodwa kuthe kanti ezongxelo bezinalo isuntswana ngoba uyithengile ngokwenene. Izolo uxelele inkampani yeendaba, i-Independent, ukuba uyithengile i-Aces. “Ewe, ndilithengile iqela laseMpumalanga (Black Aces). Akukabikho sigqibo sithathiweyo ngezinto ezizakwenzeka. Kusekuninzi ekufuneka ndikwenze – kodwa oko ndakuthi ndikwenze ndakubuya eNew York. Imvume yokuthenga iBlack Aces igunyazisiwe yiPSL,” 
Nakunyaka ophelileyo kwakhukho iingxelo ezithi iBlack Aces iyathengiswa kodwa akwenzeka nto.  
AmaZayoni adlale kakuhle kakhulu kwisizini ephelileyo phantsi kukaMuhsin Ertugral. Eli qela laseMpumalanga lifince isizini kwindawo yesine – eyona ndawo iphezulu kwimbali yalo. Esinye sezizathu ezibangele uMario Morfou noGeorge Morfou bayithengise iBlack Aces zizinto ezayamene nemali. Amaqela adlala kwiPSL atyabula kakhulu epokothweni xa ungenabo abaxhasi bezimali.  
Eli qela litsha alikwazi ukufudukela eKapa okwangoku ngoba umthetho wePSL uthi iqela elithengiweyo kufuneka lihlale isizini ibenye emva kokuthengwa kwalo. Lo nto ithethe ukuthi iBlack Aces ingaya eKapa kwisizini ka’2017/18. UComitis wayishiya i-Ajax emva kokungavisisani nabalawuli bayo abakhoyo ngoku – kodwa ngenxa yothando lwakhe lwebhola – ubuyile. Kwincoko ayenze kutshanje uthe:  
“Mahlanu amaqela adlala kwiNFD, linye elidlala kwiPSL apha eKapa. Ukuze iMother City ikhule ebholeni ekhatywayo kufuneka kubekho iqela lesibini kwiPSL eliphuma apha eKapa.”"	not available
business	Ukuhlaziya uqoqosho kwiilali needolophu	"Abantu kumele bafumane impatho efanayo maxa onke. Kubantu abahlala ezidolophini nakwabo bahlala ezilalini akumele bohluke, iinkonzo zoluntu akumele zixhomekeke kwiingingqi abantu abahlala kuzo. 
Ngelishwa abantu abahlala ezilalini ngabona bajongene nemiceli mngeni. Kwiminyaka emininzi eyadlulayo ukuzakuthi ga ngoku ngabona abangafumani nkxaso kwaye oko kwenza iidolophu zabo zingaphuhli, kungenjalo zithothobale kwaye oku kubangela inqanaba lobomi ababuphilayo bunganiki zivuno ezilindelekileyo. 
Injongo ekumele siyinike ingqwalasela kukwakha uqoqosho oluluqilima. Ukungaphuhli kwezi dolophu zasezilalini kubangela ukuba abantu bajongane nemiba yentswela-ngqesho, intsokolo nokulamba kunye nokunqongophala kokwakhiwa kwezindlu. 
Le yimiceli mngeni ejongene neelali kunye needolophu ezincinci:  Inqwaba yezakhiwo ezindala nezigugileyo;  Ukunqongophala kwezakhiwo ezikwinqanaba eliphezulu nokugcineka ngenkathalo kwezakhiwo;  Iidolophu ezincinci ziyasokola ukutsala amathuba amatsha okuzalisa imali;  Ngenxa yokuswela komhlaba kunzima ukufumana amashishini abucala;  Ukunqongophala kobuhlobo phakathi kukamasipala, amashishini kunye nababhatali berhafu;  Inkxaso ehexayo kaRhulumente wasePhondweni. 
Xa kunamhlanje, abantu abaninzi abahlali ezilalini nalapho babezalelwe khona. Ufumana ulutsha lushiya ubomi basezilalini needolophu ezincinci ukuyokuphangela kwiidolophu ezinkulu neseziphuhlile. Mihla le amanani abantu abafulathela iilali ayenyuka, unobangela kukuba abantu bazifunela impilo engcono ingakumbi ukufumana imfundo ekwinqanaba eliphezulu kunye namaziko wezempilo akumgangatho ophezulu. 
Oku kuye kubangele ukuba kubenzima ngakumbi ukuphuhlisa izakhiwo zasezilalini kwaye neenkonzo ziza nzima eluntwini kuba sele kushiyeke abantu abadala kwiilali ezininzi. 
Kwiidolophu ezincinci kunye nasezilalini, amathuba okungenisa imali anqongophele kakhulu kwaye indlala iyagquba, ukulima nako sekudinga imali kwaye ngaphezu koko ukungabikho kwemali nokuphila kumgangatho osezantsi kubangela ukuba iintsana ezisakhulayo zisokole ukufumana imfundo ekwinqanaba eliphezulu khona ukuze kuphuhle iintsapho ezilalini. 
Inene, ukunqongophala kwamathuba omsebenzi kwiilali kuyanda kwaye kungumngeni nanjengoko amanani esonyuka mihla le. Oku kubangela ukuba iidolophu ezisakhasayo ziphuhle ngokutshonisa nangokuthothobalisa abo basezilalini, kwaye akulunganga ukuba uRhulumente wePhondo akuyeke oko kuqhubeke njengento elungileyo. 
Ukuhamba kwabantu ezilalini kuchaphazela iidolophu ezinkulu kakubi. Abaphathi beedolophu ezinkulu kunyanzeleka bejongene neengxaki zokunqongophala kwamanzi, ukwakhiwa kwezindlu, ukujongana nokucoceka kunye nokwakhiwa kweendawo zangasese. Konke oku kubangela ukuba abantu bafike eziidolophini ezinkulu baphile kanzima phantsi kobomi bokuqasha iindawo zokuhlala. 
Ndikholelwa ekubeni, kumele zonke iidolophu ziguqulwe immo ukwenzela ziphuhliswe kwaye zihlaziywe khona ukuze baphile bhetele abantu ezilalini nakwiidolophu ezincinci. 
Umzekelo, iingxelo zeziko leenkcukacha-manani loMzantsi Afrika zisibonise iindlela esinokuthi sixhamle ngazo kwezezimali nangengqesho yemisebenzi xa sihlaziya izakhiwo ezibonisa imbali yethu kunye nobunzima esidlule kubo ukuze siyifumane le nkululeko. 
Izinto esinokuthi sixhamle kuzo aziquki nje ukuphuhla kokhenketho nokukhula kwezoqoqosho, kodwa ukuxhamlisa abantu ngokuthi baphile kwiindawo ezinomtsalane nezinempilo. 
Kungako, thina singuMzantsi Afrika kumele sikwazi ukulinganisa uluntu oluhlala ezilalini noluhlala ezidolophini, kwaye oku kuyakusinceda ukukhusela nokuncoma maxesha onke ukungafani kwamaphondo ethu kulo eli lizwe. 
Ukuzisa iinkonzo kuluntu kulula kunokulungisa abantu abafulathela iilali bejongise kwiidolophu ezinkulu ngenxa yamadlelo aluhlaza. Ingakumbi kuba ngokokuqonda kwethu, imisebenzi yiyo efaka imali kumakhaya ukuze kuphuhle iindlela esiphila ngazo kumakhaya. 
Sonke sinqwenela iidolophu ezincinci okanye iilali ezizakusinika imisebenzi, imfundo namaziko empilo akwinqanaba eliphezulu, sikwazi ukunxulumana namazwe jikelele ngobuxhaka-xhaka bobugcisa, ingingqi ecocekileyo, ukunqongophala kobundlobongela, izindlu ezikumgangatho nexabiso elingcono lokuzithenga, ukufikelela lula kwezinye iindawo ngokwendlela kunye nokuhlala nabantu ngoxolo nothando kwiindawo zokuhlala. 
Kwakhona, kumele uluntu lukwazi ukusebenzisana, ingulowo efaka ifuthe lokuzisebenzela nokuzimisela ekuqaleni awabo amashishini. Apha eMpuma Kapa, siyayiqonda ukuba indawo enabantu abanamashishini asakhasayo akuyonto eyakhiwa ngobusuku, koko ithatha ixesha kunye nokuzimisela. Kumaxesha amaninzi, ukwakha indawo enjalo kuthatha neminyaka. 
Yilo nto sihlale phantsi savumelana ngenkqubo yokuzalisekisa eyethu indlela yobuchule bokuhlaziya zonke iidolophu ezincinci nesizixhase ngemali emalunga neR552-m. 
Eyona njongo ephambili kukulwa ukudodobala kwezoqoqosho kwiidolophu ezincinci kunye nasezilalini ngokuthi oomasipala banike inkxaso kangangoko banako ukuzisa iinkonzo ezisisiseko eluntwini.  
Iidolophu eziphambili kuyo le nkqubo ziquka iNtabankulu, Mt Ayliff, Bizana ekwisithili iAlfred Nzo, Alice echophe kumasipala wase-Amathole, Mount Fletcher ekwisithili iJoe Gqabi, Libode, Ngqeleni ne Port St Johns ekwisithili se-OR Tambo kunye neKirkwood echophe kwisithili iSarah Baartman. 
Ukukhethwa kwezi dolophu kuxhomekeke kwezi nkcukacha zilandelayo: Ukuqondakala nokuzimisela kwedolophu ukusukela kwiminyaka eyadlulayo ukuzakuthi ga ngoku, amathuba amaninzi ezoqoqosho kunye nefuthe lokuphuhla, ukucwangca komhlaba kunye nezakhiwo ezininzi zasebuRhulumenteni, amathuba okhenketho, iindlela zothutho ezisemgangathweni, ulwazi ngezoqoqosho kunye nokwakheka kakuhle ngokomhlaba nangobumme bedolophu. 
Ezona ntsika zayo le nkqubo ziquka, ukuphuhliswa kwezakhiwo, ubuhle nokuphatheka kakuhle kwendawo, ukuphuhla kwezoqoqosho, ukhenketho kunye norhwebo. 
Siyathemba ukuba le nkqubo iyakuncedisa ukuphuhlisa ucwangciso lweedolophu, ukukhuliswa kolutsha ngokuthi bafumane amathuma okulola ubuchule babo. 
*uPhumulo Masualle yiNkulumbuso yePhondo leMpuma Kapa. Ungamlandela kumaqonga onxibelelwano kaTwitter ku- @EC_Premier kunye naku Facebook njengo Masincokole."	not available
entertainment	Kushiyiswana ngotyefezo kwiTruTalent	"KUMANGENO ayi-3 223 afunyenwe yiTruFM ngethuba ikhangela umsasazi, mnye kuphela oza kutyikitya isivumelwano sonyaka sokuba yinxalenye nesi sikhululo. 
Kuloo mawaka abantu abasabele kweli khwelo, sele belishumi ngoku abashiyekileyo emva kokuhluzwa kwabo. 
Kwezi ntsuku zizayo, bahlanu kuphela abaza kube beshiyisana ngotyefezo ukuya entanjeni. 
Encokolela I’solezwe lesiXhosa ngolu khuphiswano, iBambela Manejala kwiTruFM, uMasixole Mdingane uthi abagwebi khange balale buhlayo kususela oko kuqale olu khuphiswano, bekhangela abo bafanele ukuba kwiTop 10. 
UMdingane uthi bafumene amangenelo amaninzi  kunaxa kuthelekiswa kwawonyaka ophelileyo. 
” Abagwebi basebenze nzima beqinisekisa ukuba bafumana italente kanomathotholo engangxengwanga. Kulo nyaka isikhululo sonyuse iikawusi kolu khuphiswano, kwaye sakuchulumanca ukufumana nawuphina kubo,” kutsho uMdingane. 
UMdingane uthi iTruFM, esisikhululo seSABC esisasazela ubukhulu becala abantu abatsha, nesizinze eBhisho, sikhangela umntu oza kulungelelana nenkangeleko yesi sikhululo. 
” Loo mntu kufuneka abe unesakhono esikhulu kusasazo lukanomathotholo, abe uhlonitshiwe kwaye uyaziwa kwindawo aphuma kuyo ukuze akwazi ukuziqokelelela iivoti nanjengoko oko kuyindlela yokuphumelela olu khuphiswano,” kutsho uMdingane. 
Ophumeleleyo uza kubhengezwa ngomhla we26 kule nyanga yoMdumba 2021. 
AbakwiTop 10 nguAnathi Melele, Azile Maka, Onke Sotshongaye, Athenkosi Baliso, Sima Fiyo, Aya Makuzeni, Zethu Gweva, Achuma Sihluku, Hlumela Qabo noThotyelwa Qaka"	not available
entertainment	OwakuTsolo uthweswe isidanga somculo eLondon	"ITYENDYANA lakuTsolo, uLulama Mgceleza, osandul’ ukuthweswa isidanga kwezoMculo (Music Performance) yiTrinity College yaseLondon, usendleleni esingise eItaly. 
UMgceleza, 27, owayefudula ecula umculo weekwayala, ngoku yimvumi yohlobo lomculo owaziwa ngokuba yiOpera. 
Esendleleni esingise eFlorance kwelo lizwe laseItaly nje, uyokufunxa khona ulwazi oluthe gabalala ngalo mculo weOpera. 
Exelela I’solezwe lesiXhosa engawuvali umlomo, uthi eli licham elimfikela kanye umntu ebomini. 
“Ndiyavuya, kunjalo nje ndiyazidla ngokusebenza nzima ukuze ndifikelele apho ndikhoyo ngoku,” kuphawula uMgceleza, okwathe ukufundela iOpera akuthethi kukhwela nje eqongeni. 
“Kuninzi ubani ekufuneka ekwenzile kwaphambi kokuba abe uyaqala ukufunda la ngoma,” utshilo. 
Nangona uMgceleza eqale eselula ukucula, uye wazibandakanya nomculo weekwayala eMonti ngo2012. 
“Ndiqale ukubanothando emculweni ndisemncinci kakhulu, ndisacula ecaweni ekhaya kuTsolo. Kodwa ke ndithe ndakufunda eWSU eMonti ndazibandakanya nekwayala yaseMdantsane ekuthiwa yiSounds Delight Choral phantsi kweliso likaNomsa Mgwatyu. 
“Ndithe ke ndakugqiba iDiploma yam eWSU ndahamba ndaya kuzama umsebenzi eGoli endaye ndafika kwaba nzima ukuba ndiwufumane, ” uMgceleza ubalisa ngohambo olumzise kwiOpera. 
Uthi ividiyo awayifaka kuFacebook eyaphela ityhutyha ihlabathi lonke yamenza wanyathela okokuqala eKapa, apho wayeye kuculela uNjingalwazi Kamal Khan owayeyiNtloko kwiCandelo loMculo weOpera kwiYunivesithi yaseKapa. 
“Andizange ndibe sagoduka ke emva kolo tyelelo, ndacetyiswa ukuba ndihlale ukuze ndifumane inkxaso kwinenekazi elihlala eMilan eItaly. 
“Landixhasa [eli nenekazi] kwinto yonke, kwaye ngoku ndibe kanti ndikule ndawo kungenxa yenkxaso yalo,” kubalisa uMgceleza onesidanga seBusiness Administration awasiphumelela eWSU ngo2017. 
Uthi ukutyelela eKapa kuko okumenze wabe unesi sidanga asifumene kule kholeji yaseLondon. 
“Umhlohli wam kwezomculo eUCT, uHanna van Schalkwyk, wandicebisa ukuba ndifake isicelo seemvavanyo zeATCL eyenziwa eTrinity College, kodwa kuye kwafuneka ndiyenze ngobuxhakaxhaka bale mihla ngenxa yeCovid-19.” 
“Kwafuneka ndenze ke loo vidiyo yemizuzu engama34 ndicula ngaphandle kokumane ndiphumla, ndaye ndalupasa olo vavanyo, ze ndabe ndifumana isiqinisekiso seDiploma,” kubalisa le mvumi. 
Uncokole banzi ngokuqala kohambo lwakhe olusingise eItaly. 
“Kwiminyaka emibini edlulileyo, lo mama undinceda ngezimali kwizifundo zam, wandimema kunye netitshalakazi yam le indifundisa ukucula ukuba simndwendwele eMilan, eItaly. 
“Ndafika ke apho ndaba novavanyo kwiOpera House ekuthiwa yiLa Scala, ndandula ukubukela ezinye zeemvumi zeOpera ezaziwayo uL’elisir D’amore kunye noRigoletto, Verdi noDonizetti. Kwaye kwavela ithuba lokuba ndihambe ndiyokufunda apho kwelaseItaly,” kutsho uMgceleza. 
Lo kaMgceleza kulindeleke abe uyahamba ngowe29 kule yoMsintsi."	not available
entertainment	UDJ Mlu uphila iphupha lakhe kumaz’ omoya	"ABAPHULAPHULI beMetro FM ngeempelaveki bathi nqwadalala phambi koonomathotholo babo, bephulaphule ilizwi lomsasazi wabo abamthandayo, uDJ Mlu, kwinkqubo yomculo iThe Urban Beat. 
 UDJ Mlu uye wathandwa nangakumbi ngabaphulaphuli kususela oko iMetro FM ikunye neSABC 1 zize neqhinga lokonwabisa abaphulaphuli ngokuthi le nkqubo isasazwe ngqo kumabonakude rhoqo ngeempelaveki kweli xesha leLockdown.  
UDJ Mlu uqhuba le nkqubo ikhethekileyo ebizwa ngokuba yiGet Together Experience, nalapho ooDJ baye bonwabise ababukeli nabaphulaphuli ngeengoma. 
UDJ Mlu, ogama lokuzalwa linguMlungisi Dlukulu, wazalelwa eMakhanda (Rhini) kwiminyaka engama38 eyadlulayo. 
 Uxelele I’solezwe lesiXhosa ukuba endaweni yokufundela ezoMthetho (LLB) wakhetha ukufundela ezoSasazo (Media) emva kokuphumelela ibanga leMatriki eGraeme College eMakhanda ngo1999.  
“Ndandimkhulu kwezemidlalo nakwezobugcisa esikolweni, ndandisonqena ukufunda kodwa ndandiqhuba kakuhle ezifundweni zam,” kubalisa uDJ Mlu.  
“Ndaye ndafumana ibhasari yokufundela iLLB eRhodes,  kodwa ndakhetha ukwenza ezoSasazo endaweni yoko,” kubalisa lo msasazi.  
Waye waqalisa ukusasaza kunomathotholo iRhodes Music Radio (RMR) ngo2001. Kwesi sikhululo sikule yunivesithi wayeqhuba inkqubo yeAfternoon Drive kwaye wanguMphathi weeNkqubo phakathi kuka2002 no2004.  
Ukususela ngoko uDJ Mlu zange aphinde abuye mva kwezosasazo. Waye wafudukela eRhawutini ngo2005.  
“Ndaye ndafumana umsebenzi kwi-5fm. Ndaqala ngokwenza ezemidlalo ngeempelaveki kwinkqubo kaDicksy Ngqula noKevin Fines.  
“ Ngo2006 ndaye ndayokwenza ezemidlalo kwiDrive Time kaGareth Cliffs. Ngo2008 ndazibandakanya neDrive Time kaDJ Fresh njengomsasazi wezemidlalo de yangu2009. Kwangaxeshanye ndandisenza inkqubo yam yeempelaveki iThe 5th Element , ndaze kamva ndenza iMinistry of Sound,” kuncokola uDJ Mlu.  
Uthi isivumelwano sakhe sengqesho saye safikelela esiphelweni ne5FM. UDJ Mlu ngo2011 uye wayokwenza inkqubo yasebusuku eMetro FM.  
“ Ngo2015 ndandisenza inkqubo ethi ‘I believe’ no-DJ Oskido ngeMigqibelo, ngeCawa ndenze iMetro FM Lounge,” kutsho uDJ Mlu. 
 Inkqubo ayenzayo ngoku uDJ Mlu, iThe Urban Beat, wayiqala ngo2017. Uthi kudala umculo iyinto yakhe, ukuba imali yakhe akayichithi ethenga iitshokolethi njengomntu othanda izinto eziswiti, ebethenga umculo.  
UDJ Mlu uthi umculo yinto ayincance ebeleni.  
“Ndiphuma kusapho lomculo. Utata wayebetha igubu kwiqela leJazz, yena umama elilungu lekwayala yecawa.” Uthi ukhule ezithandela iMetro FM ne-5 FM, kwaye ukusebenza kwezi zikhululo, ibe yinto enkulu ebomini bakhe.  
UMlu wabelene ngeqonga neeDJ ezaziwayo ezifana noVinny Da Vincy, Glen Lewis, Fresh, Roger Goode nezaphesheya ezifana noTiesto, Kerry Chandler noManoo. Ungaphoswa yiUrban Beat ngempelaveki ebusuku kwiMetro FM, uzivele!"	not available
sports	AmaBhokobhoko ziintshatsheli zehlabathi emva kokucambalalisa AmaNgesi!!!	AmaBhokobhoko ngoompondozihlanjiwe behlabathi embhoxweni kwakhona emva kokuba ecambalalise AmaNgesi emdlalweni wokugqibela weNdebe yeHalabathi namhlanje eYokohama kwilizwe laseJapan. UMakazole Mapimpi noCheslin Kolbe balele emgceni ukuze uMzantsi Afrika ukwazi ukubetha iNgilane ngo’32-12 emdlalweni obunzima kakhulu ekuqaleni kwawo. Phambi komsebenzi omhle owenziwe nguKolbe noMapimpi – indoda encede uMzantsi Afrika ngenqina nguHandre Pollard oyiphosileyo ipenela yokuqala ngenxa yoloyiko. Kuyiwe kwixesha lokuphumla AmaBhokobhoko ephala phambili. Nangona umsantsa ubungemkhulwanga – kodwa amakhwenkwe kangqondongqondo, uRassie Erasmus, ebegunye ngamandla futhi engawavumeli AmaNgesi adibanise iibhola eziyingozi. UMzantsi Afrika uzicacise kakuhle emva kwentsukumo eyenziwe nguMakazole noLukhanyo Am emzuzwini wamashumi asixhenxe anesihlanu.	not available
sports	URabada wothuswe linani lamawonga awafumeneyo	"kwiinyanga ezidlulileyo umdlali weProteas, uKagiso Rabada, ebentywila ezingxakini emva kokugila ngegxalaba uKapteni weAustralia, uDavid Warner – kodwa ngoku uncume uveze nelokugqibela izinyo.  
URabada, 23, akakakholelwa emva kokuwola amawonga amathandathu onke emva kokubhengezwa njengoyena mdlali othe waqaqamba kumsitho weCricket South Africa obubanjelwe eSandton, eGoli, kwimpelaveki egqithileyo. 
Lo kaRabada ngumdlali ohleli kwindawo yokuqala kwihlabathi kubadlali abazibalule ngokujula iqakamba. Phakathi kwamawonga awafumeneyo uRabada aquka elomdlali wesizini, umdlali obalaseleyo kwimidlalo yovavanyo nomdlali wesizini ochongwe ngabanye abadlali. 
“Ewe, lindothusile inani leembasa endizifumeneyo. Khange ndiyicinge into eyenzekileyo koba busuku ngoba baninzi abadlali abaqhube kakuhle kule sizini. Nakubeni kunjalo – kodwa ndifuna ukubulela wonke umntu,” utshilo uRabada ekuqaleni kwale veki kwikhasi lonxibelelwano uTwitter. 
URabada uvumile ke kambe ukuba abadlali abafana noAiden Markram, uDean Elgar, uKeshav Maharaj, uTemba Bavuma noAB de Villiers ukuba ngabona babe nefuthe kakhulu kwindlela iqela lesizwe elidlale ngayo. 
Le ndedeba ithi iyalivuyela ikhefu njengokuba kusavalwe isizini. Kulindeleke iProteas zive endleleni kwinyanga ezayo zisinge eSri Lanka – apho iza kudlala imidlalo emibini yovavanyo, emihlanu yeODI nomnye weT20. 
“Ndisathe chu. Ngethuba ndifumana ukonzakala, kwakukho isicwangciso esasithi kufuneka ndibe ndiphilile phambi komdlalo wethu neSri Lanka. Masithembe ukuba izinto zakuhamba ngokwezicwangciso,” utshilo uRabada. 
UMzantsi Afrika uya kwelaseSri Lanka – apho uza kudlala uthotho lwemidlalo entlobontlobo ngaphandle kwesihlabane somdlali uAB de Villiers, owothuse umzi kutshanje ngethuba esazisa ukuba uyayeka ukudlala iqakamba kwiqela lesizwe."	not available
entertainment	Ukucalulana ngokobuhlanga kwiThe Big Debate ngeCawe!	"INKQUBO edume ngokuxovula kwaye ixazulule imixholo etshis’ ibunzi noMasechaba Ndlovu- iThe Big Debate, ibuyile kwaye ibuya nezinye iingxoxo ezitsal’ umdla.  
Le nkqubo yavalwa umlomo kwiSABC 2 nguHlaudi Motsoeneng, kanye phambi kokuba uSeason 5 aqale kwiminyaka emibini edlulileyo. Abe-eNCA kunye ne-e.tv basindisa uSeason 5 no-6 wayo, ngoku uSeason 7 uqalile ngeCawe ephelileyo we-17 kweyeKhala ngentsimbi yeshumi kusasa.  
Silindele ntoni ke ngoku kule Cawe (24 kweyeKhala):  
Kule veki, iThe Big Debate izakujongana nocalu-calulo ngokobuhlanga, kwaye ixovule nomba wokungavisisani phakathi kweentlanga zoMzantsi Afrika – ingakumbi kubantu abatsha. Imixholo yobuhlanga efana nokuba ‘’abantu abamnyama ziinkawu ezingcolisa iilwandle’’ okanye ‘’udlwengulo lweentsana ngumkhwa wohlanga olumnyama’’ neyimiba esesithatheni kwilizwe loMzantsi Afrika kule minyaka ingama-20 yorhulumente wentando yesininzi.  
Ngoko le mixholo izakube idandalaziswa kwiThe Big Debate ngeCawe, bekhangele isisombululo esinokunyanga ezi zigulo. Ungaphoswa!"	not available
entertainment	Iimvumi zifuna iimpendulo ngokubhubha kukaM-Siya!	"ICANDELO leGospile eMpuma Koloni lixhelekile kwaye bambi bafuna iimpendulo emva kokuvakala kweendaba zokubhubha kwemvumi yeGospile uSiyabulela “M- Siya” Maawu.  
UM-Siya, owaziwa ngengoma ethi Amanxeba, ubhubhele kwisibhedlele saseBoksburg eRhawutini ngoLwesihlanu weveki ephelileyo.  
“Sifuna ukwazi kwenzeke ntoni? Sicela urhulumente angenelele,” kutsho imvumi yeGospile uButho Vuthela.  
Ethetha nephephandaba I’solezwe lesiXhosa, uVuthela uthi abaphathekanga kakuhle beziimvumi ngokubhubha kukaM-Siya ngendlela engacaciyo. 
“ UM-Siya uthe kukho okungalunganga phaya. Ebefuna uncedo nakubani na ukuba azokumlanda ngokukhawuleza,” kutsho uVuthela.  
UVuthela uthi makuphandwe ngokubhubha kwale mvumi.  
“Kucacile kukhona okungalunganga. Umntu xa efuna ukufuduselwa kwenye indawo, makavunyelwe.  
“ Ubone abantu bebhubha phambi kwakhe, nabo [abo bantu] bekhalaza,” kutsho uVuthela enomsindo.  
 UVuthela uqhuba athi ukuba uM-Siya belilungu lePalamente okanye igosa laseburhulumenteni, ngesaphila.  
“Ndifuna ubulungisa ngoSiyabulela!” utshilo.  
 Le mvumi ikwatyhole ngelithi iimvumi azibalulekanga.  
“Ndinomsindo ngale nto! Kutheni singabalulekanga nje kweli lizwe? Iimvumi azinokuqhubeka zibhubha olu hlobo!” kuthetha uVuthela ecaphukile.  
Uthi icandelo legospile lilahlekelwe ngamandla ngokubhubha kukaM-Siya.  
Othethela usapho lukaM-Siya, uSivuyile Paliso, uxelele I’solezwe ukuba uM-Siya kulithuba esokoliswa sisifo seswekile.  
“ Uye wasiwa kwisibhedlele saseBoksburg ngenxa yeswekile, apho bafumanise ukuba wosuleleke nayiCovid-19,” kutsho uPaliso.  
UPaliso uthi uM-Siya bethe gqolo ukutsalela usapho lwakhe, ecela ukulandwa esibhedlele.  
“ Uthe makalandwe esibhedlele, kungenjalo akayi kulenza ixesha. Ebengafuni kuba phaya konke konke. Akakhange akhuphe nkcukacha zokuba yintoni unobangela wokungafuni ukuba phaya. Sixhelekile!” kutsho uPaliso.  
Ukwadize ukuba uM-Siya ubhubhe ngesaquphe ngethuba eyokulandwa esibhedlele.  
“ Ubhubhe emva kokuncokola nomntu ebezomlanda. Isihlobo ebesizokumlanda sithi besisalindile emva kokuncokola naye, sele kutyikitywe amaphepha okumkhulula, emva kwemizuzu elishumi kwathiwa ubhubhile, besithi [esibhedlele] uye wasokola ukuphefumla,” kubalisa uPaliso.  
Enye yeemvumi zeGospile, uBetusile Mcinga, naye uvakalise ukuxheleka kukubhubha kukaM-Siya nanjengoko yena buqu engene emculweni uM-Siya sele esaziwa.  
UPaliso uthi le mvumi iza kungcwatyelwa eMpumalanga kule mpelaveki."	not available
sports	UMgijima obeke phantsi uzingomba isifuba ngeWSU All Blacks	"Omnye wabaqeqeshi abaqinise inkqubo yophuhliso lombhoxo eWalter Sisulu University (WSU), uLungisa Mgijima, ubeke phantsi emva kweminyaka engaphaya kweshumi. UMgijima, obeqeqesha iWSU All Blacks kwiminyaka egqithileyo, ugqibe kwelokuba ayeke ukuqeqesha. Akukho sizathu esicacileyo esibangele ukuba ahambe – kodwa uyibeke yacaca into yokuba abaqeqeshi bamaqela amaziko emfundo kufanele bavuzwe ngendlela efanelekileyo. OkaMgijima noMnu. Sipho Metula, osweleke kwiminyaka embalwa egqithileyo, ngamanye wamadoda enze indima ebonakalayo ngethuba kusungulwa iqela lombhoxo elidlala kwiVarsity Shield – edlalwa ngamaziko emfundo onke aseMzantsi Afrika. 
Ethetha emva kokungabeka phantsi kwakhe, uMgijima uthe: “Ndibhala olu xwebhu lude ngoba thina bantu abamnyama asikuxabisanga ukushicilela imbali esiyenze kwezemidlalo. Sithi abamilisela iziseko zophuhliso lombhoxo eWSU. Ukungabikho kwezixhobo zokusebenza zange kwasityhafisa ngoba sasiyazi into esiyifunayo”. UMgijima uzingombe isifuba ngomsebenzi omhle awushiye ngasemva emva kweminyaka eliqela ezibophelele embhoxweni waseWalter Sisulu University. “Akukho nto esingayenzanga ukusukela ngo-2011 ukuze kukhuseleke iphupha lethu lokusa iqela lethu kwiVarsity Shield. Saqinisekisa ukuba wonke umntu osecaleni kwethu uyiqonda ngokupheleleyo into esifuna ukuyenza. Ndanikwa umsebenzi wokuqeqesha iqela elinabadlali abaselula (Under-21)” 
“Sabetha onke amaqela kwitumente yombhoxo eyaziwayo, iEC Super 12, sabuya nendebe eyavula indlela engena kwiVarsity Shield eminyakeni emihlanu egqithileyo. Emva kokuphumelele ngokulandelela iUSSA Tournament kabini, savuya kakhulu ngoba kwafezekiswa iphupha lethu. Ndifuna ukuncoma kakhulu abantu abafana noNtsika Matomela, uYamnkela Am, uNandipha Manjezi, uMalusi Magela, uLubabalo Mzwakali noChumani Booi ngokwenza umsebenzi omhle,” utshilo uMgijima kwingxelo ayikhuphe ekupheleni kuka-2021. Ulebele ngelithi umqeqeshi olandela emva kwakhe kufanele abhatalwe ngokufanelekleyo wavakalisa nokuphoxeka kwakhe yiWalter Sisulu University orhuqa iinyawo kumba weHaka engasenzziwayo yiWSU All Blacks emva kwesankxwe kunyaka ophelileyo."	not available
politics	Batakataka phezu komchamo nelindle kwaDwesi	"Batakataka phezu komlambo womchamo nelindle abantwana belokishi yaKwaDwesi eBhayi kumasipala waseNelson Mandela Bay. 
Abahlali bale ndawo bathi le yiveki yesine ipaki yokudlalela abantwana kule ndawo ibaleka imfucumfucu ikwagutyungelwe livumba eliphuma kumbhobho welindle ophuphumayo ongaphakathi kuyo. 
Bathi le paki kukuphela kwendawo ekhuselekileyo yokudlalela ikwakufutshane emakhayeni, besithi kulapho abantwana babalekela khona rhoqo ukuphuma kwesikolo. 
Bathi kudala bemchazela umasipala wabo ngale meko kodwa urhuqa unyawo ukuyilungisa. 
“Bayeza abasebenzi bakamasipala ngeenqwelo ezinkulu bagrumbe into engapheliyo, emva koko baphele emehlweni sishiyeke sisa ntyumpantyumpeka eludakeni lweli lindle,  sichankcatha phezu komchamo nabantwana bethu,” utshilo uFezeka Dunjana ongumhlali kwesinye sezitrato ezikufutshane kule paki. 
Aba bahlali bathe uloyiko lwabo kukuba abantwana baza kude babe zizisulu zezifo kuba abayeki ukuza kule ndawo nanjengoko inezixhobo zokudlala ezifana noojingi kunye nomtyibilizi. 
UMzolisi Mphithi okwangomnye wabahlali uthe nanjengokuba le paki isendleleni kunyanzeleka ukuba kugxumpuzwe kulo mlambo ngabantwana nabantu abakhulu xa benqumla besiya esikolweni nakwizithuthi zikawonkewonke. 
“Kunzima apha abantwana bethu barhawuzelela iindawo eluswini kukwanyanzeleka ukuba sivale neminyango ngenxa yokubopha kwevumba, sitya sisonyanya,” utshilo uMphithi. 
Uhambise wathi naye ukhe waqhagamshelana neeofisi zikamasipala wathembisa ngelithi baza kuyijonga le meko. 
Othethela lo masipala, uMthubanzi Mniki, uthe bawathumele amagosa okusebenza undonakele kula paki, watsho esithi ucebisa abahlali ukuba bakhawuleze ukuchazela umasipala ngomonakalo ezindaweni zabo, watsho esithi nabanina ekuhlaleni unelungelo lokwenza oko. 
isibhalo@inl.co.za"	not available
entertainment	Uzalo	"UNjeza uqaphela indlela usapho lwakhe olumthanda nolumkhathalela ngayo. 
UGabisile uyabona ukuba makanyathelele phezulu xa eqaphela ukuba uMondli uneentsolo ezintsha."	not available
entertainment	UTsepiso uza kunyumbaza iKapa   ngesiXhosa	"INYANGA yoMsintsi yinyanga yokubhiyozela inkcubeko nolwimi lwethu, kwaye namabali abaliswa ngokuqhula ayinxalenye yenkcubeko yethu. 
Yiyo loo nto uTsepiso Nzayo neSinolwimi Communications besiza nomdliva wolonwabo lwentsini obizwa Ulwimi Lwethu ekupheleni kwale nyanga. 
Ezi zinzame zeli qhula zokuphakamisa ukusetyenziswa kolwimi lwenkobe. 
“Ukuqhula kukubalisa amabali, nto leyo esikhule isenziwa, qha thina ngoku siwabalisa ngendlela ehlekisayo. Yiyo lo nto sikhethe ukuwenza kule nyanga yenkcubeko lo mboniso, yaye siwubize ulwimi lwethu kwanepowusta ibhalwe ngesiXhosa,” kutsho eli qhula linesidanga seeOnazi kulwimi lwesiXhosa. 
“Sonke sihlekisa ngolwimi lwethu olusisiXhosa. Yiyo lo nto siwuthiye njalo lo mboniso. Lelinye lephulo neenzame zeSinolwimi Communications zokuqaqambisa ukusetyenziswa kolwimi lwethu, ingakumbi kwiindawo nakumanqanaba anqabileyo okusetyenziswa kwalo,” kutsho eli qhula lincokolela I’solezwe lesiXhosa. 
Lo mboniso uza kubanjelwa eIsivivana Centre ngomhla we30 kule nyanga yoMsintsi, eKhayelitsha eKapa. 
UNzayo uthi wagqiba ekubeni imiboniso yamaqhula ayibambele ezilokishini. 
“Ndaye ndagqiba ekubeni yonke imiboniso yethu siyenzele elokishini ngokuba kulapho basuka khona abantu abaninzi abasixhasayo. Akuncedisani nabantu ukwenzela le miboniso edolophini kodwa abantu abaya kuyo basuka elokishini,” kutsho le nzalelwane yaseMakhanda. 
UNzayo ukhe wenza umboniso wamaqhula obizwa Dear Sdala eMakhanda naseKapa, iSinolwimi eMakhanda naseKapa, iTsepiso and Friends eQonce naseMakhanda kwakunye  noUmgalelo eGqeberha. 
Uthi kweli tyeli ukhethe amaqhula azingcayo ngokusebenzisa ulwimi lwesiXhosa. 
“Kumboniso ngamnye ndiye ndikhethe iqhula eliza kube liqala ukuhlekisa kumboniso wam, yaye elinomxholo ohambela nomboniso lowo. Nakulo kunjalo,” kutsho uNzayo. 
Eqongeni kuza kube kukho uLuphelo Kodwa waseQonce, uLonwabo Xatasi waseGqeberha, uKhanyiso Kenqa waseKapa, Unkle Thobz waseMdantsane nosele ehlala eKapa, uKhaya Mdaka waseRhawutini, uLizwi Blackchild olinina waseKapa kunye noNzayo buqu. 
Amatikiti yiR150 afumaneka kuTsepiso Nzayo ngokutsalela okanye uthumele umyalezo ngoWhatsApp kwinombolo engu-073 966 1583. 
UNzayo ubambe ngazo zozibini kubantu baseKapa abathe gqolo ngokumxhasa."	not available
sports	UMajoro angayishiya i-Orlando Pirates	"Umdlali odlala njengefolosi uLehlohonolo Majoro, wemka kwiKaizer Chiefs kwiminyaka emibini edlulileyo enethemba lokufumana ubomi obungcono kwi-Orlando Pirates. 
 Kodwa izinto khange ziyihambele kakuhle le ndedeba kwaye ngoku kukho iimpawu ezibonisa ukungaphatheki kakuhle yimeko ekuyo.  
UMajoro ubhenele kuTwitter izolo apho aphalaze intlungu yakhe yokungafumani ithuba lokudlala ebaleni. 
 “Ndidiniwe kukuba ngumbukeli mna” utshilo uMajoro. Lo nto iqinise amarhe athi lo mdlali angayishiya iPirates ekupheleni kwale sizini. 
UMajor [isiteketiso sakhe uMajoro], onamashumi amabini anesithoba eminyaka akasalifumani kakuhle ithuba lokudlala ebaleni njengakuqala phantsi kuka-Eric Tinkler. Lo nto ibangelwe kukungakwazi ukufaka amagowuli ngendlela exolisayo ubukhulu becala, kodwa nokusetyenziswa kukaTendai Ndoro, oyena mdlali ekuthenjelwe kuye nguTinkler kwicala lokufaka amagowuli.  
Omnye umdlali okhe wanikwa ithuba lokudlala kwiPirates ngaphandle kukaMajoro, nguThamsanqa Gabuza.  
Kwimidlalo emine edlulileyo, uMajoro, udlale nje imizuzu engaphantsi kweshumi.  
Lo mdlali wayefudula edlalela iChiefs, kunokwenzeka akhangele qela limbi ekupheleni kwesizini, apho ayakuthi afumane ithuba lokuvuselela ikhono lakhe lokudlala ibhola ekhatywayo.  
Le nto yokuphalaza imbilini yabo kuTwitter abadlali bebhola ithande ukuxhaphaka. Kunyaka ophelileyo, uKermit Erasmus, esengumdlali wePirates, wasebenzisa eli qonga linye ukuvakalisa ukungaxoli kwakhe kukungaselwaso ngumqeqeshi weBafana Bafana.  
Nangona uMajoro engomnye wabadlali abathandwayo ngabalandeli – kodwa kulindeleke ingabinalo ifuthe lo nto kwizigqibo zomqeqeshi kule midlalo ishiyekileyo.  
Namhlanje iBucs idlala neChippa United kumdlalo wePSL eNelson Mandela Bay Stadium.  
Ngumdlalo efuna kuwo amanqaku amathathu iPirates ukuze ifumane indawo kulawo azakudlala iMTN 8 ekuqaleni kwesizini ezayo."	not available
sports	UPienaar angabuyela eMzantsi Afrika	Isizini ka-2016/2017 izakuba yizini yokugqibela kaRuan Pienaar kwiqela lase-Ireland i-Ulster. Lo mdlali wayedlala nje ngeskram half kwiSpringbok, khange ebenamdla wokwangeza isivumelwano sakhe sokuhlala eBelfast.	not available
sports	Iyivule kakuhle isizini iChippa United, yona iPirates ibanjwe siStellenbosch	"Bancumile abalandeli beChippa United emva kokuba iyivule kakuhle isizini ngokuphumelela umdlalo wayo wokuqala. IChippa ibethe abatshakazi, iSekhukhune United, ngegowuli elinye eqandeni (1-0) emdlalweni obuseMakhulong Stadium emalanga namhlanje. Lo mdlalo ibingumdlalo wokuqala phantsi kwesandla sikaGavin Hunt ofike eGqeberha emva kokugxothwa yiKaizer Chiefs phambi kokusongwa kwesizini egqithileyo. Idlalela kakuhle iSekhukhune United – kodwa into engakwazanga ukuyenza kukufaka ibhola emnatheni. Kuyiwe kwixesha lokuphumla iChippa ihamba phambili ngegowuli elifakwe nguZulu – oye wachongwa njengomdlali oqaqambileyo emdlalweni. 
Komnye umdlalo, iGolden Arrows izibethele iMaritzburg United ngo’2-1 emdlalweni obulidabi lobukhaya KwaZulu-Natal. Ukuphumelela kwaBafana Bes’thende namhlanje ziindaba ezimnandi emva kokwenza umtsi oyaphambili nakwiMTN8. Yona i-Orlando Pirates ibambane ngo’2-2 neStellenbosch emdlalweni obuse-Orlando Stadium. Ihambe phambili kuqala iPirates amatyeli amabini – kodwa ekugqibeleni, iStellenbosch sikwazile ukufaka amagowuli amabini okulinganisa. Emdlalweni wokuqala izolo, iMamelodi Sundowns izibethele AmaZulu ngegowuli elinye eqandeni emdlalweni obuseLoftus Stadium."	not available
sports	Amajita azibekele indawo kwiFifa World Cup	"Amakhwenkwe kaThabo Seong, Amajita, enze umsebenzi oncomekayo kakhulu namhlanje ngokuthi azibekele indawo kwindebe yehlabathi (Fifa Under-20 World Cup). Amajita abethe iBurundi ngegowuli elinye eqandeni (1-0) emdlalweni we’Under-20 African Cup of Nations kwibala ekuthiwaa yiStade de Maradi kwilizwe laseNiger emantla ezwekazi le-Afrika. Ukulwela ukuya kwindebe yehlabathi yeyona nto iqela lesizwe loMzantsi Afrika ebeliyibeke phambili kunazo zonke izinto phambi kokunduluka kwalo kwiveki ephelileyo. Njengokuba izinto zihambe kakuhle, ngokuqinisekileyo kuthe qabu nakumqeqeshi. 
UMzantsi Afrika ubambe indawo yesibini kuGroup A emva kokudlala imidlalo emithathu. Abona badlali abafake ixinizelelo kwiBUrundi zisuka emdlalweni nguKhaya Leshabeka, uKobamelo Kodisang noThabiso Monyane. Kuye kwanyanzeleka abadlali beBurundi baxakeke bade benza neempazamo ezikhokelele kwigowuli ekuphela kwalo emdlalweni. Umdlali wasesiswini weSuperSport United ogama elinguLuke le Roux ufake igowuli loMzantsi Afrika ngepenela emva kokuwiswa kukaMonyabe emzuzwini weshumi kwisigaba sokuqala somdlalo. Bazamile nabo abadlali beBurundi – kodwa ngelishwa labo, izinto azibahambelanga kakuhle. Amajita neNigeria ebambe indawo yokuqala kuGroup A baya kumjikelo olandelayo we’Under-20 Afcon."	not available
sports	Intokazi yaseCofimvaba inxanelwe imidlalo yehlabathi	"Amathuba ebomini aziveza ngeendlela ezahlukeneyo. Abanye abantu bancedwa zizihlobo neetshomi; abanye kufuneka basuke kwiindawo zokuzalwa njengoNamhla Tyuluba.  
Le ntokazi yashiya ilali iSikhobeni, kuCofimvaba – apho yazalelwa khona ngo’2000, yeza eMonti ize kusisi wayo. Emva kweentsuku ezimbalwa iseMonti, yabona usisi owayedlala iKarati ephethe indebe; wayibuka le nto, kodwa kuba engayazi wathi makabuze kulo sisi ogama linguGcobisa Tshaka. Impendulo yathi: “Yindebe endiyifumene kwiKarati.” 
Kwangoko wabanomdla uTyuluba xa efumana impendulo. “UTshaka wandidibanisa noBra’Mzi (Mnguni), ndangena emanqindini kanjalo. Ngo’2002 ndafumana umlo wam wokuqala. Kwangalo nyaka, ndabayintshatsheli yeMpuma Koloni,” kutsho uTyuluba. 
Emva kwexeshana uTyuluba efikile eMonti – utyelelo lakhe labujika ubomi bakhe ngesaquphe, wangena tsotsololo emanqindini emva kokuphekwa nguMnguni. Ngo’2010 – le ntokazi yabeka phantsi ekubetheni inqindi, yangena kwicandelo lobusompempe nelokugweba imilo yamanqindi. 
Ubomi bakhe abusafani nakuqala. “Ndonwabile kwindawo endikuyo. Ukuphatha imidlalo ndakuqala ezantsi – ngoku sibabini (oosisi) kwinqanaba eliphezulu. Ndikhulile kakhulu ngenxa yoncedo endilufumana kuPhakamile Jacobs,” utshilo uTyuluba. 
Njengabo bonke abantu, le nzalelwane yakuCofimvaba ineenjongo ngobomi bayo bamanqindi. 
“Kunyaka ozayo, ndinomnqweno wokuba ngusompempe nomgwebi kwinqanaba lehlabathi. Amathuba wokusebenza ngaphandle apha eMzantsi Afrika anqongophele apha koosisi. Siya nje eRhawutini, kuphelele apho – kanti bendiba kwakuthi kuba leli xesha ndibe ndifumana imilo ekwinqanaba eliphezulu,” utsho uTyuluba. 
UTyuluba ngomnye wababhinqileyo abalawula imidlalo yamanqindi eMpuma Koloni – kwicandelo ekutshila kulo amadoda kakhulu. Lishumi elinesithandathu loosisi abangamagosa emanqindini – kodwa balithoba kuphela abangosompempe eMzantsi Afrika."	not available
politics	Oosopolitiki basithengisile isizwe	"Mhlawumbi uninzi lwabantu abahluthayo nabakwizikhundla eziphezulu kwezopolitiko bayakukhubeka sesi sihloko singentla.  
Kodwa ke bona abasalambayo kumashumi amabini anesine eminyaka emva kwenkululeko, baya kubaza iindlebe baphulaphule, kuba sebelahlekelwe yinkululeko kakade, ayikho enye into ke ngoko engaphezu kwenkululeko enokubalahlekela. 
 Abo bakhubekayo baya kwenza kakuhle ukuba banokuthi ekukhubekeni kwabo, baphendule imibuzo esoloko isezintliziyweni zabo bangakhange bayifumane inkululeko, sithetha ngemizi apho ikati seyide yazalela eziko kwiminyaka kwafika “inkululeko”, kuba le ntshayelelo yam ndiza kuyiqala ngemibuzo.  
1. Kwenzeke njani ukuba kuthi kwiminyaka engama-24 safumana inkululeko, kodwa yona indlala iye ikhula ide igqube kwisizwe sethu ngaphezu kwexesha leempimpi zooMatanzima namabhulu? Kule mihla yorhulumente wethu wenkululeko, abahluthayo bahlutha kakhulu, nabalambayo balamba kakhulu. Ngoba? Phakathi kwabahluthayo kukho abantu bamanye amazwe. Ngoba? 
2. Kwenzeke njani ukuba iinkonzo eziya ebantwini njengamanzi nelindle zisilele ngokokude abantu bangakwazi ukunyamezela, koko basuke baqhankqalaze? Bakhona abaza kuthi bambalwa abaqhankqalazela iinkonzo yaye ngexesha lamabhulu ayengekho amanzi acocekileyo, ii’toilet’ zamanzi nombane.  
Eyam impendulo ithi, akukho nto idlula isisu kuba besiwasela amanzi nokuba anonojubalala amdaka, besisomba imingxuma zelindle, besiwalayita amakhandlela sifunde ngawo, kodwa oorhulumente beempimpi bebesilwa bevuka bezama ukutyisa abantu, kuba kaloku bebehlaselwa kusithiwa bakhuthaza intlalo yobukhoboka. 
Kwizinto zonke onombulala ngazo umntu, isisu yinto yokugqibela. Kungeso sizathu kunemfumba yabantu kule mihla abathi, “Ukuba sasazile, kwakubhetele kwaseYiphutha”. Impimpi uSebe yada yaduma ngesaci esithi, “A meal a day”. Kurhulumente wenkululeko ngaphezu kwe 36% yabantu neentsapho zabo eMzantsi Afrika balala “without a meal a day.” Xa kuthelekiswa nendlala ye’democracy’, kwakuhluthwa ziimpimpi. 
3. Nangaphandle kwale 36% yabantu engaphangeliyo, kukho enye intlaninge yabantu abathi xa beqeshwa kuburhulumente kukhunyushwe kuthiwe “short term contract”.  
Ngumnta kabani onokuziphuhlisa aphumelele kwiminyaka emithathu nemihlanu? Apha ndibuza ngezinto ezazinqabe kakhulu ukuba zazikhona. Ngexesha leempimpi umntu oqeshwa ngakumbi eburhulumenteni ebesohlukana nomsebenzi ngokugeza, ukufa nokupenshina. Yona  “ishort term contract” ibine nto enokwenza nesivumelwano ikakhulu phakathi kwekontraka ezimeleyo norhulumente qha. 
Umzekelo, ngexesha urhulumente eqala ukusebenzisa iikompyuta kuburhulumente, bekusayinwa  “iishort term contracts” neenkampani ebeziza kufundisa amagosa oburhulumente. 
Kanti ke nalapho, bekusithi ukuba inkampani ethile iyacotha ilungiselela ukutya ixesha lekontraka, igxothwe kukhangelwe enye.Wona amadelakufa la zizinto ebebezifunda phi ezi basiphathela zona, ingaba bebezifunda elubhacweni? 
4. EMzantsi Afrika siphantse sibenazo zonke iintlobo zezimbiwa, wena golide, wena platinum njl. Siphinde kwathina sifuye sibenawo namahlathi, ngaphandle kwendlala le egqubayo, besifanele ukuba silelona lizwe lihluthayo eAfrika. Kutheni ke ngoko eMzantsi Afrika singakwazi ukuzenzela izinto zoshishino (industrialization) esizisebenzisayo.Yintoni le ayesenzele yona amaTshayina nezinye iintlanga le nto yonke into soloko ithengwa kuwo inombhalo othi “Made in China”?. Ndinixelela ukunganixokisi, ngexesha likaMatanzima noSebe zazikhona iifektri ezazikhiqiza iimpahla ezisemgangathweni phantsi kweliso lamaTaiwan awagxothwa yiANC. 
Namhlanje ezo fektri ngamabhodlo eTranskei naseCiskei nakwamanye amaphandle eempimpi. OoHlohlesakhe soloko begaya iivoti ngokuthi baza kuvuselela iifektri nee “Irrigation Scheme”, iyaphela iminyaka engama24 ngoApreli, into enwenwayo ngamashishini, ziivenkile nezirhoxo zabantu bangaphandle (foreigners). 
5. Okokugqibela nokona kubalulekileyo, leliphi ilizwe apha emhlabeni, elithi emva kokuphalala kwegazi lamadelakufa kusilwelwa inkululeko, lithi kanye ngexesha lenkululeko linikezele uqoqosho (economy) lwelizwe kwiimbacu zamanye amazwe (foreigners), logama zona iinkokheli zihleli ebhotolweni nabacinezeli belixa langaphambili (colonialists) kusityiwa ubutyebi besizwe?  
Ingaba iyanothusa na imeko yokubona amadoda nabafana begcwalise izitalato befolele imisebenzi engasoze ibekho kuba imali isezipokotweni zeengqondi? Nina bavoti niza kubizwa ngexesha levoti ninikwe “iifood parcels” ezingumxhesho.  
Ndiza kubanaso isiqendu ngomxhesho ndicacisele isizwe ukuthi lo mxhesho nenkamnkam (pensions and grants) aqhayisa ngazo uRamaphosa ngumvungulo wokusigcina siphefumla khona ukuze siphinde sivote kwelandelayo ivoti. 
Injalo nje musani ukuqhatheka, asingobantu abazizigidi ezingama17 abatya umxhesho kweli lizwe.Wena ungaphindaphinda elo nani kathathu kuba kukho amakhaya axhomekeka kulo mxhesho kuba, nangaphandle kwemisebenzi, imali yabantu nemisebenzi ayikho eMzantsi Afrika.  
Konke oku ndiza kukucacisa xa ndibhala isiqendu somxhesho. Uyabona ke mfundi, ukuba ufuna ukusazi esona sizathu esibangele ukuthi ndibhale le ncwadi, kukufumanisa ukuthi kanti thina sizwe saseMzantsi Afrika s-a-athengiswa kudala ngabezopolitiko logama zona iinkokheli zihleli ebhotolweni nabo babesicinezela.  
Ewe ibuhlungu yaye siyothusa eso sityhilelo, kodwa ndinganiqinisekisa ukuba eli nqaku ndiza kulibhala ngesiXhosa ukwenzela ukuthi nina bantwana nicacisele abazali benu ngokuqhubekayo, kuba lifikile ixesha lokuba kuthethwe iinyaniso zodwa ngemeko yelizwe lethu. Sasiphethwe ziimpimpi namabhulu kodwa azange kubenesimbonono nentlupheko efana nale kwisizwe siphela, intlungu yethu yayiyingcinezelo yezopolitiko, namhlanje sicinezelwa eziswini ngoqoqosho (economically). Impimpi uSebe yabagcina abantu nge “meal a day”, yena uMatanzima esithi, “Thabatha okunikwayo ukusebenzisele ukuzuza okufunayo”. Ngoku asinikwa kwanto kuba imali isezipokotweni zooHlohlesakhe abahlaba umkhosi bathi “VIVA!!” xa kusondele ixesha levoti. 
Nangoku ke ,uMadiba wathabatha akunikwayo batsho bafunda abantwana baseTranskei. Unangoku ke, abantwana baseTranskei basayibambile imfundo abashiywa nayo ngabazali. 
Benisazi na phofu ukuba abona gqirha bahlonitshwayo apha eMzantsi Afrika ngabo bafunde eUnitra eguqulwe yabizwa WSU?  
Xa nicinga ke nina bantu bakuthi, ingaba niyakhumbula na ukuba ngexesha lengcinezelo amabhulu ayephethe amashishini asezidolophini, bona abantu abamnyama benyanzelwa ukuba bashishine ezilokishini kuphela?  
Ke ngoku kwenzeke njani ukuba kuthi xa sikhululwa, urhulumente ophetheyo avulele amaTshayina, amaPakistan nama-Indiya kurhwebo ezazulwini zezixeko zethu (CBDs)?  
Aphinde asicinezele ngaphezulu kwiilokishi neelali zethu ngokulungiselela amaSomali, amaBangladesh nezinye iintlanga ezilalini nasezilokishini. Kwakutheni ze bangasicingeli thina bavoti ngexesha leengxoxo ezaziqhubeka phambi kwenkululeko ngakumbi kuCODESA I no II? Ngubani owayefanele ukunika abantu imali yokushishina ngezirhoxo neevenkile ezilalini nasezidolophini elizweni labo? 
Andithethi ngobubhanxa obulibazisayo beeSEDA (Small Enterprise Development Agency) eyinkqatho yokuqaba ibhotolo emehlweni ngokunga kukho into eyenziwayo. KulooSEDA yabo kwawena kuthiwa jikeleza ufuna “ibusiness plan” lo gama abahlobo babo bama’grigamba’ (foreigners) bevela bafike bavule isirhoxo elalini naselokishini.  
Iseyintshayelelo le, ndiza kuthetha ndophele ngale ntlungu ndakufika kwisiqendu sabahlobo bakarhulumente, ama’grigamba’(foreigners). Ungafunga uthi abona bantu bavotela ezi nkokheli zethu ngaba bantu bavela kwamanye amazwe.  
Zikhona ke iingcaphephe neeprofesa eziye zachaza mayela nokuye kwaqhubeka ikakhulu ngamaxesha andulela inkululeko nangeengxoxo zalo maxesha. 
Ndingamqinisekisa nabani na ofunda le ncwadi ukuba ndilwenzile ngokwaneleyo uphando, andizukuthetha izinto eziphuma emqaleni wam, kodwa sona isizwe sithengisiwe ngoosopolitiki.  
Le ncwadi andiyibhaleli ukufumana imali ndityebe, ukuba ibikhona indlela yokuba ndihlawulwe iindleko zokuyibhala nokuyisasaza, bendiya kwanela nokuba mna andifumani nesenti. 
Abantu abaninzi, ngakumbi abantu abamnyama, abafikeleli kulwazi oluninzi ngelizwe labo kuba abakuthandi ukufunda iincwadi, izifundiswa ziyakwazi ukugqiba ngekamva lesizwe abantu bengaqondi.  
Kodwa ke xa ndithetha inyani, umntu olambileyo akanalo ixesha lokuhamba ekhangela okuqulathwe ziincwadi ngobomi bakhe, ngakumbi xa eyithembile inkokheli yakhe nezithembiso zayo.  
Kodwa ke ubaw’uPakade ophicotha afunde iincwadi kwiLukhanji Radio akavumelani nalo ngcinga yam, uthi baninzi abantu abamnyama abazifundayo iincwadi. Ndingavuya kakhulu ukuba kunokwenzeka ukuthi ndibe ndiyaphazama. 
*Le yintshayelelo yencwadi entsha ezayo enguBahlutha ke Bona"	not available
entertainment	Ilizwi eliyolisayo likaLady Dee	"AWUKWAZI ukuthetha ngabasasazi boKhozi FM kodwa umshiye ngemva uDudu “Lady Dee” Khoza.  
Namhlanje uKhozi FM luyagaleleka eMpuma Koloni luzokuzazisa kubaphulaphuli beli phondo. Namhlanje abasasazi besi sikhululo bazakube beseLusikisiki naseMthatha, bezonwabisa nabaphuliphuli.  
ULady Dee, umsasazi onelizwi elithi ndimamele, ubhexesha inkqubo ethi JABUL’JULE.  
Le nkqubo uyifumana rhoqo phakathi evekini ukusukela ngentsimbi yesithoba kusasa ukuya emini emaqanda.  
Sele iyiminyaka lo msasazi esenza le nkqubo. Inkqubo yakhe ixovula imiba echaphazela oomama apho iye inyathele imixholo emalunga nokuphuhliswa kwamaphandle, kwanokukhuthazwa kwamanina.  
Ukwenza le nkqubo ibe yimpumelelo, uLady Dee uncediswa ngabavelisi uBabheke Mthethwa kwakunye noBonga Sphongo Dladla.  
ULady Dee ukwanazo nezinye iinkqubo azenzayo kwesi sikhululo ezifana nethi Emajukujukwini (“Amajukujuku” ne(AmaSheilas)."	not available
business	Azizinxadanxada amagosa esebe lezolimo eMpuma Koloni	"Azizinxadanxada amagosa esebe lezolimo nophuhliso lwamaphandle eMpuma Koloni ezama ukuvala amazibuko ethintela umbungu (Fall armyworm) oqwenga izityalo ezinje ngombona.  
Lo mbungu uthe wabonwa kwiphondo laseLimpopo naseMntla Ntshona nothe wabangela ukungazinzi kumafama avelisa umbona.  
Igosa elijongene nale ngxaki kwisebe lezolimo nophuhliso lamaphandle, uGqirha Thembakazi Silwana, uthi bazama konke ukuzama ukuthintela ukungena kwalo mbungu kweli phondo. 
 “Sithetha namasebe ahlukeneeyo achaphazelekayo, sibeka amagosa emideni yeMpuma Koloni, sikwafundisa abelimi ngendlela zokuthintela,nokulwa nalo mbungu xa unokubonwa kweli leMpuma Koloni,” utshilo uSilwana. 
 Umlimi wombano kwifama iMthimkhulu, eMonti, uLungile Monakali, uthi ukufika kwalo mbungu akusokuze kubaphazamise kuba bakuqhelile ukujongana neengaxaki eziphazamisa ulimo.  
“Ngenxa yoncedo esihlala silufumana kurhulumente, ulwazi esinalo namava wethu azakusinceda ukuba silwe ngempumelelo nale ngxaki. Umphathiswa wesebe lezolimo nophuhliso lwamaphandle kweli phondo, uMlibo Qhoboshiyane, uxelele abantu bephondo leMpuma Koloni ukuba isebe lakhe lizilungiselela ukulwa nale ngxaki.  
“Sizama konke esinako ukuqinisekisa ukuba okwangoku ungekangeni lo mbungu apha eMpuma Koloni, sibe sizilungiselela ngokuthintela nokuxhobisa abelimi,”utshilo uQoboshiyane. 
Ngokwengxelo lo mbungu ukhe wabonwa kweli leMpuma Koloni ngaphambili, kwaye amagosa karhulumente alwa nawo ngaphandle kwengxaki. 
“Ngonyaka ka-2001, 2003 nonyaka ka-2013 ukhe wabonakala lo mbungu, ukuba nguwo, ndiqinisekile ukuba siyakukwazi ukuwoyisa kodwa ukuba ngomnye owahlukileyo – siyakusebenza nzima sisilwa nawo,” uthethe watsho uSilwana. 
Ngo-2013 lo mbungu wabangela ilahleko emandla yombona kwiingingqi eziquka i-Alfred Nzo, Amathole, Chris Hani, Joe Gqabi nase-O.R. Tambo. 
“Imeko eziguqukayo zemozulu ingakumbi ukunyuka kwamaqondo obushushu nokunqongophala kwemvula zezinye zezinto ezingunobangela walombungu nezinye ingxaki,”  ucacise njalo uSilwana. 
UQoboshiyane uthi isebe lakhe lalahlekelwa yimali ekwishumi lezigidi zerandi ngenxa yokugqugqisa kwalo mbungu kwiifama zombona eMzantsi Afrika.  
Umlawuli oyintloko yela sebe, uLeon Coetzee, uthi baxakeke koomasipala bezama ukufundisa amafama amancinci ngale ngxaki. 
“Sithumele iincwadi zembalelwano koosodolophu boomasipala abohlukeneyo  ngelizama ukuqinisekisa ukuba banolwazi ngale ngxaki,”utshilo uCoetzee.IMpuma Koloni liphondo eliphila ngokulima nanje ngoko uninzi luhlala ezilalini.  
Ukanti uSilwane uthi benza inzame zokubeka imali bucala ukuze bakwazi ukugagana nalengxaki xa ithe yafika eMpuma Koloni."	not available
sports	Amakhosi adlulele kolandelayo weNedbank Cup	"Amakhosi adlulele kumjikelo olandelayo weNedbank Cup emva kokubetha iStellenbosch FC ngamagowuli amathathu eqandeni kumdlalo obubanjelwe e-Athlone Stadium kobu busuku banamhlanje. Nangoma iKaizer Chiefs iliqela elikhulu ekusoloko kulindeleke ukuba iwongamele amaqela adlala kumgangatho osezantsi – kodwa bekukho ithemba lokuba iStellenbosch ingagoloza eKapa.  
Amagowuli wempumelelo, kulo mdlalo obuzinyaswe ngabalandeli beChiefs abaliqela, afakwe nguJoseph Molangoane, uSiphiwe Tshabalala noGustavo Paez – onke angene kwisigaba sesibini somdlalo. Umdlali othe waqaqamba ibenguLuck Baloyi – obeyibambe esiswini noWillard Katsande. Umdlalo uqale ngezinga eliphantsi, ilelo nelo iqela kubonakala ukuba alifuni kulahlekelwa ngumdlalo. IChiefs yiyo ebisebholeni ubukhulu becala – kodwa abadlali beStellenbosch baye baqinisekisa ukuba bayavala onke amazibuko ukuze ingacholi naphantsi. Omabini la maqela akakwazanga ukudala amathuba acacileyo kwisiqingatha sokuqala – lo nto iwanyanzele ukuba aye kwixesha lokuphumla iyinkwa nenkwa [0-0]. 
 
  
 
Amakhosi abuye elume ongezantsi kwesesibini isiqingatha somdlalo. Kwimizuzu embalwa siqalile, uMolangoane ungqube ngentloko yahlala emnatheni ibhola egotywe ngobuchule obungumangaliso nguGustavo Paez. Emva koko uTshabalala utsale intambula ekude angakwazanga ukuyibamba uWashington Arubi. USteve Komphela ufake uWilliam Twala noGeorge Lebese abafike benza umahluko emdlalweni. NguLebese obenegalelo kwigowuli lokugqibela elifakwe nguPaez – obeqala ukufaka igowuli njengomdlali weChiefs ukusukela ekuqaleni kwalo nyaka. Abadlali beStellenbosch badlale kakuhle kulo mdlalo, into abangakwazanga ukuyenza kakuhle kukuhlasela iChiefs kakuhle kwisigaba sokuqala nakwesi sesibini isiqingatha. 
Komnye umdlalo i-Ajax Cape Town itshonelwe lilanga emini namhlanje ngethuba ibethwa yiKwaDukuza ngo’4-3 kumapenela kumdlalo obuseSugar Ray Xulu Stadium. IKwaDukuza izingomba isifuba emva kokubambana ne-Ajax ngo’2-2 emdlalweni. IBloemfontein Celtic izibethele iBuya Msuthu ngo’2-0 kumdlalo weNedbank Cup, eMoruleng Stadium, emalanga namhlanje. Nayo iBaroka FC idlulele kumjikelo olandelayo emva kokubetha iFC Cape Town ngo’2-0 kumdlalo obuseNNK Rugby Stadium. IJomo Cosmos ibethe i-United Rovers ngo’3-0 eTsakane Stadium. Yona iFree State Stars ingombe iHighlands Park ngo’2-0 eGoble Park Stadium. 
  
Stellenbosch FC: 36. Arubi, 20. Skippers, 34. Sait, 2. Rowell, 21. Brown, 26. Mekoa, 8. Webber, 11. Mabua, 6. Moroole, 10. Mushond, 37. Dube. 
  
Kaizer Chiefs: 16. Khuzwayo, 18. Moleko, 3. Mathoho, 4. Cardoso, 13. Khumalo, 31. Katsande, 35. Baloyi, 23. Molangoane, 11. Chirambadare, 14. Tshabalala, 28. Paez."	not available
entertainment	IDOLS: INtshona Koloni imlinde ngamehlo abomvu uYanga	"Kapa:  
Luncume olukabhlankethe uluntu eNtshona Koloni nakwilizwe loMzantsi Afrika jikelele emva kokuphumelela kukaYanga Sobetwa (17), kukhuphiswano lomculo weIdols ku2018.  
Kungoku nje uYanga, osuka kwilokishi yaseDelft, nedume ngobundlobongela, uyibeke kwindawo entle kwimephu yeli ngesakhono sakhe sokuba yimvumi ephume izandla kwi-Idols zalo nyaka. 
 NgeCawe, uYanga ubambe indawo yokuqala kolu khuphiswano lomculo.  
Kulo nyaka abalandeli bolu kuphiswano bathumele iivoti ezikwizigidi ezilikhulu elinamashumi amane anesibini (142 million). 
Amakhulukhulu wabantu baseDelft kuquka noluntu oluphuma mbombo zone eNtshona Koloni ngeCawa, umhla weshumi elinesibhozo kule iphezulu, babuthelene kwibala lezemidlalo iVoorbrug eDelft nalapho bebelinde ngamehlo abomvu ukubhengezwa kukaYanga njengalowo uphumelele kolu khuphiswano, yaye uluntu beliqinisekile ukuba le ntwazana yakwaSobetwa iza kuphumelela ngaphandle kwamathandabuzo. 
Kubantu abebe yinxalenye yalo msitho kuquka uBonginkosi Madikizela onguMphathiswa wokuHlaliswa koLuntu eNtshona Koloni kwanoMphathiswa wezeMpilo kweli phondo uGqirha uNomafrench Mbombo. 
UZimkhitha Ngwekazi, 22, ongumzala kaYanga, waqiniseka kwasekuqaleni yaye wayemthembile ukuba uYanga uza kuphumelela kwi-Idols. UZimkhitha wenza izifundo zakhe zePublic Management kwiYunivesithi yaseStellenbosch.  
UYanga,17, ngumfundi webanga lesithoba kwisikolo samabanga aphakamileyo iRhodes, eMowbray eKapa. Ungumntwana wesibini kubantwana abathathu kokwabo. 
Esi sisihlandlo seminyaka emibini ilandelelana iNtshona Koloni iphumelela ukhuphiswano lweIdols. Kunyaka ophelileyo, olu khuphiswano lwaphunyelelwa nguPaxton Fielies,18.  
UYanga wazenzela igama lusaqala olu khuphiswano nanjengoko esebenze ngokuzinikela eqinisekisa ngenene ukuba uza kuliphumelela nokuba kumnyam’ entla. Kungoku nje ingoma yakhe athe wayishicilela iScars (All Over Me) iphala phambili kwintengiso ye-iTunes kweli loMzantsi Afrika. Le ngoma sele inalo noshicilelo lweVideo. UYanga ubambe ngazibini kubalandeli nabaxhasi bakhe abathe bamvotela ze bambeka ethubeni lokuphumelela. 
Ngoku uluntu kweli leKapa lumi ngeenzwane lulindele ukuya kwamkela uYanga kwisikhululo seenqwelomoya samazwe ngamazwe saseKapa ekulindeleke agaleleke kungentsuku zatywala nangona lungekabhengezwa usuku aza kufika ngalo."	not available
sports	Liqonga lokulungisa izakhono iGubevu Tournament	"Ulutsha lweelali zaseTsomo lusebenzisa ibhola ekhatywayo njengesixhobo sokulungisa izakhono.  
Kwiveki ephelileyo, amaqela ebhola ekhatywayo asibhozo athathe inxaxheba kwiGubevu Tournament esungulwe kunyaka ophelileyo kuGubevu ngumnumzana uSibonisiwe Siyaka nabanye abantu.  
Injongo yokuqokelela ulutsha kanye ngonyaka elalini yakhe uthi bazama ukulungisa izakhono zabadlali abatsha abazimisele ukudlala kwinqanaba eliphezulu.  
Nangona le tumente yasungulwa kunyaka ophelileyo – kodwa amaqela afana neGubevu Celtic, iLucky Stars FC, iHyenus, iFast Eleven, iDomestos FC, iQombolo FC, Amakhuze Royal neYoung Stars – ayamkela ngezandla ezishushu kwasekuqaleni le tumente kwaye onke adlala ngokuzimisela. Emva kokuphumelela imidlalo emithathu, iFast Eleven, igoduke nendebe yalo nyaka. 
 Ibethe amaqela abezimisele kakhulu afana neHyenus kumapenela emva kokudlala ntanganye emdlalweni, yalandelisa ngeQombolo ngo’2-1 kumdlalo wesibini. Iintshatsheli zibethe iGubevu FC ngo’2-0 kumdlalo wamagqibela kankqoyi.  
Amakhuze Royal FC neQombolo zibambe indawo yesithathu neyesine ngokulandelelana kwazo. Abaququzeleli betumente bachwayitile emva kokuba izinto zihambe ngendlela ababeyicwangcise ngayo. 
“Lo ngunyaka wethu wesibini. Sineenjongo zokuphuhlisa amaqela ebhola kwiidolophu ezimbini: iTsomo kunye neCofimvaba. Siyavuya kakhulu ngoba iyakhula le tumente, abantu basibuza ngayo unyaka nonyaka. Agxalathelana kusavulwa inyoba yokuthatha inxaxheba nabalandeli bebephume ngobunzi.  
Injongo yethu kukunika ithuba abadlali abasakhulayo ukuze babonwe ngamaqela adlala kwi-ABC Motsepe League nakwiNational First Division,” utshilo uSiyaka. 
Iqela eliphumeleleyo lizuze indebe neembasa; elibambe indawo yesibini lifumene iimbasa. Kunyaka ozayo kulindeleke ukhuphiswano lube lushica ngakumbi kule tumente yakuGubevu."	not available
entertainment	UNqevu noGudla kwingoma kaNongoma	"WAQALA ngokombelela ekwabethela amakhwenkwe aza kuya entabeni ikatali ngo1997, kanti oko kukugqama kwesakhono sengoma kuNongoma. 
Le mvumi, ezenzele igama kwiqela lomculo Amawele kaMamTshawe, ikhuphe ukracaza wengoma entsha ethi ‘Ndiyacikoza’. 
Kule ngoma, esele ikwiivenkile zomculo kwi-intanethi, uNongoma ukhankanya amagama abanye abantu abazingcayo ngamasiko nesintu, abanjengoTat’ uLoyiso Nqevu nomsasazi weMaskandi kuMhlobo Wenene FM uGudlabatshakazi Bangi. 
“Ithetha ngokuxabisa amasiko ethu nobuntu bethu. UTat’ uNqevu noGudla ngabanye babantu abazingcayo ngamasiko nenkcubeko yethu,” kutsho uNongoma encokolela I’solezwe lesiXhosa. 
Le mvumi ithi ngale ngoma ifuna abantwana nabatsha bakhule bebona ukubaluleka kwesiXhosa nesintu. 
Usebenze kuyo noMbuzeni Mkhize, uNyamazana neDriemanskap. 
UNongoma, ogama lokuzalwa inguMasibulele Gompo uzalelwe kwilali yaKwaMaxhama, kwaFeni kuCentane. 
Kwakungo2009 ngethuba echwetha umzala wakhe owayesesesikolweni ngoko uTornado, esithi mabaziqalele iqela lomculo Amawele kaMamTshawe. 
Wayekhe wayinxalenye yekhasethi elalishicilelwe kuMhlobo Wenene leqela labo langee90s iYizo Yizo apho bakhupha ingoma ethi Tshangisa kaSkhomo. 
Kunyaka ophelileyo uNongoma ukhuphe ingoma ethi Imfihlo. 
“Le ngoma yamkeleke kakuhle kwaye ikhona nayo kwiivenkile zedijithali, uluntu lubonakalise ukuyithanda,” kutsho uNongoma. 
Phakathi konyaka ka2004 no2015, uNongoma ukhuphe iingoma eziliqela ezifana noPhuma Langa, Imali Yegazi, Imihla Yam, Inkomo edla yodwa, Social Worker noUyadelela. 
Le mvumi ikhe yaphumelela imbasa kumawonga weMpuma Koloni abizwa ngee-ECMAs. Ukanti ngaphambili yakhe yatyunjelwa imbasa nakwiiCrown Awards. 
UNongoma ukwabhengeze ukuba uza kusebenza noBetusile Mcinga wegospile kungekudala. 
Uthi iMpuma Koloni iyalambatha kwicala lomculo weMaskandi kuba akukho mnyhadala ubekelwe bucala iimvumi zeMaskandi njengamanye amaphondo."	not available
business	Amahla ndenyuka kaSomashishini wasetyhini	"Kuthathe iminyaka emine yonke yentswelangqesho phambi kokuba asithathele phezulu isakhono sakhe kwezoshishino uTamarah Zonda, 43, waseLibode kwilali yaseMphangana, nothi kukungoku ishishini lakhe lokuthunga liphinde libe sisikolo liqeshe abantu abalishumi abasisigxina kunye nabanye abalishumi abamane bembamba xa bedingeka. 
Lo kaZonda uthi ukhule enephupha lokugqiba esikolweni atsho atshintshe isimo sakowabo. 
Uthi yena ngeli xesha afundayo bekulindeleke ukuba iphinde ibe kwanguye ozisa into esiwa phantsi kwempumlo kokwabo. 
“Ndaye ndafika apha eMthatha emva kokuphumelela ibanga leshumi, kwaye kwanyanzeleka ukuba ndifunde ndiphangela ngoba bekujongwe kwakum ekhaya,” utshilo. 
Uthi akazazi wawafumana phi amandla wokuba abe ngumzali kowabo, aphinde aphangele kwenye yeevenkile ezithengisa ukutya abe ejongene nezifundo zakhe. 
“Mna ndisafunda andiyazi into ekuthiwa yitextbook ngoba yayingekho imali yoba ndikwazi ukuzithengela, qha ndabe ndiqhutywa yile nto indiqhubayo yokufuna ukutshintsha isimo sasekhaya,” utshilo lo kaZonda. 
Uthi wazama ukugcina imali eyiR500 neyaba yiyo eyathi yamphungulela umthwalo kancinci. 
“Ndathatha iR500 endiye ndayibeka ngokuphangela evenkileni ndaya eThekwini apho ndafika ndathenga izihlangu ndabuya ndazozithengisela abantu apha eMthatha,” wongezile uZonda. 
Uthi uqhubekile engumathenga ethengisa wezihlangu emva kokugqiba kwakhe izifundo zeHuman Resource kodwa wabe ezimisele ekufumaneni umsebenzi wale nto ayifundeleyo, qha yaphela iminyaka yade yamine okokoko ebhuqa ebuya nelize engawufumani tu umsebenzi. 
Uthi kuye kwanyanzeleka abuyele eMbo ngoba ebehleli eyazi imali yokuthunga kwakumama wakhe kwaye yabe seyiyinto esondele kakhulu entliziyweni yakhe leyo. 
“Ndaye ndacinga ukuba kanene ikhona imali xa ungumntu othunga kakuhle izinto zabantu ngoba umama ebeyifumana imali kule nto yokuthunga. Yabe sele iyinto endiyithandayo nam. Ndatsho ndahamba ndayokufuna isikolo sokufunda ukuthunga nalapho ndafika ndenza idiploma yeFashion Designing,” utshilo uZonda. 
Uthi emva kokuba ezigqibile nezo izifundo waye wayizama inkxaso kamasipala kwacaca ukuba uyatyekezwa ngelokuba ekwishishini yedwa engeyiyo inkampani yobambiswano lwesininzi (co-op). 
“Ndayikhalala inkxaso esuka eburhulumenteni ngoba ifuna ndisebenze kunye nabanye abantu, hayi wonke umntu uyazimisela kwaye andinokwazi ukuthatha le nto iyeyam ndiyoyibeka emagxeni wabanye abantu,” utshilo uZonda, ethethelela isizathu sokuba engafuni ukungena kwishishini lobambiswano. 
Uthi ishishini lakhe waliqala engenanto kodwa walikhulisa lakwazi ukuzisa amathuba engqesho. 
“Xa ndithi ndingaxhaswanga ngumntu ndikwazi ukuqesha i10 yonke yabantu endibarholisa rhoqo ngenyanga. Xa ndinokuxhaswa ngoku ndimdala kangaka ndingawaveza amathuba amaninzi ngaphezu kunala ngoba ndizobe ndinezixhobo ezoneleyo zokusebenza,” utshilo uZonda. 
Uthi iyamothusa into yokuba kuthiwe ngoku sele emdala akanokwazi ukufumana inkxaso yamashishini asakhasayo. 
“Kuthetha amava la wam awanondincedisa ekukhuliseni ishishini endixhaswe kulo? Hayi noko ngale mfundo kunye nawo ndingenza ngcono,” uzibuze eziphendula uZonda ngethuba ebalisa ibali lakhe. 
Uthi udinga izixhobo ezifana noomatshini bokuthunga kunye nendawo enkulu emva koko uyokunqandwa sisibhakabhaka. 
Uphinde wathi uyalibongoza ulutsha ukuba lingahlali nje lilinde ukuqeshwa ngoba imisebenzi iye inqongophala. 
“Ingase ulutsha lwasetyhini nalo liyiphaphele into yokuvula amashishini azothi adale amathuba emisebenzi kwiindawo abasuka kuzo. Xa ikhona indlela yokuba umntu abe ngumqashi makayithathe,” utshilo uZonda. 
Lo Mphathi weAFTZ nesisikolo sokuyila iimpahla uthi kufuneka ngoku kuleqwe amathuba okukhulisana bengabasetyhini ngoba ootata basebenzisa bona ukufumana amathuba ngcono. 
Ishishini likaZonda lithengisa oomakufanwe kwizikolo ezingqonge uMthatha, siphinde isikolo sakhe sifundise ukuthunga. 
isibhalo@inl.co.za"	not available
politics	UZuma ugxeka izehlo zobunqolobi	"Umongameli weli uJacob Zuma ukugxeke ngokumandla ukuhlaselwa kwekomkhulu laseBurkina Faso i-Ougadougou nalapho kubhubhe abantu abangamashumi amabini anesithathi ngoLwesihlanu ogqithileyo.  
UZuma uthi urhulumente weli ungenelela kwinxalenye yabantu behlabathi abachasene ngokumandla neziganeko zobunqolobi kwihlabathi ngokubanzi.  
Olu hlaselo luqhubeke kwindawo yokutya kwela komkhulu kwaza kwabhubha abantu kusenzakala abanye.  
Ukanti urhulumente weli uthi uzakuqhuba uphando ekhangela ukuba akukho bantu beli bachaphazelekileyo kule meko."	not available
business	Ukulima kuthetha imali kuMagidigidi	"INTO ebangela ukuba abantu basilele ekwenzeni impumelelo kwicandelo lokufuya nokulima, kungenxa yokuba bayangxabalaza balinike ingqwalasela yesibini eli candelo. 
Oku kuthethwe nguDumisa Magidigidi (32) waseTyeni eMaclear. UMagidigidi ngumfama osakhayo kodwa osele engcamle impumelelo kweli shishini. Uneenkomo zenyama ezingamashumi asixhenxe anesibini kwaneemazi zobisi ezingamashumi amahlanu ananye, kwaye uthi akuphelelanga apha, usafuna ukukhula kweli shishini. 
“Ukulima lishishini, naliphi na ke ishishini lifuna uchithe lonke ixesha lakho, kungenjalo sokuze uzibone iziphumo. Soze uthi ungumfama waseMaclear, ube uhlala eMonti. Ngubani ozakuhoya elo shishini,” kubuza uMagidigidi. 
“Noxa ndilima imifuno nombona nje, eyona ndigxile kuyo kakhulu ziinkomo. Ndivelisa inyama yenkomo kodwa ndikwanazo neemazi zobisi olusemgangathweni. Ubisi ndiyaluthengisa kubantu abangqonge indawo yakowethu, ndiphinde olunye ndiluthumele kwizikolo zakuQumbu naseMount Fletcher,” kutsho uMagidigidi. 
UMagidigidi uthi icandelo lezolimo yinto akhula nayo kowabo. 
“Utata wam wayengumfama, yiyo le nto ndingazange ndiyibone enye into endinokuze ndiyenze ngaphandle kofuyo nezolimo. Ukuphumelela kwam ibanga leshumi ndagqiba kwelokuya kwiYunivesithi iFort Hare apho ndathi ndenza isidanga se-BSc (Animal Science).” 
Nanjengoko ukuqala ishishini lokulima kuzindleko, uMagidigidi uthi kwanyanzeleka ukuba ayokuboleka imali ebhankini emva koko wathenga iteletele. “Ukuba ngumfama asikokwenza imali ngesaquphe, kuthatha ixesha futhi ke ukuba ungumntu ongakwaziyo ukunyamezela, ungazibona uphelelwa ngumonde,” kutsho uMagidigidi. 
Uthi ngethuba esiya eFort Hare wayeyazi ukuba uyokufunxa ulwazi ngezolimo engajonganga ukuba uzakuqashwa ngubani akugqiba ukufunda.  
Ukugqiba kwam ukufunda ndaqala ukuqweba amaqhinga okuqala ushishino kwezolimo,” utshilo uMagidigidi."	not available
sports	Rassie: Kunyanzelekile sidlalile neqela lamaNgesi	"Intloko yezombhoxo kwiSouth African Rugby Union, uRassie Erasmus, ithi izicwangciso zemidlalo ephakathi kweSpringbok namaNgesi (British & Irish Lions) kufuneka zihambe ngendlela ebezicwangciswe ngayo kakade. Oku kuthethwe nguErasmus ekuqaleni kwale veki emva kokuthandabuzeka kokuphumelela kwelona tyelelo lubalulekileyo embhoxweni waseMzantsi Afrika ngenxa yekhorona edungadunga ihlabathi. URassie uthe uxolele ukwenza nantoni na ukuze utyelelo lwamaNgesi lube yimpumelelo. 
Emva kokuvalwa kwemidlalo yombhoxo phantse wonke unyaka ka2020, kulo nyaka imidlalo iye yavunyelwa ngurhulumente ukuba idlalwe kodwa phantsi kwemiqathango ethile. Ngenxa yokungavunyelwa kwabalandeli emidlalweni, kukhe kwakho incoko ethi utyelelo lwamaNgesi maluhlehliselwe unyaka ozayo. URassie uthi alukwazi ukujikwa utyelelo lweLions ngoba yinto eyenzeka kanye emva kwexesha elide kwaye lubalulekile. 
“Kunyanzelekile singuMzantsi Afrika sidlale neLions kwaye sizimisele ukwenza konke okusemandleni wethu ukuze yenzeke lo nto. Uchungechunge lwemidlalo ephakathi kweSpringbok neBritish Lions lwenzeka kanye eminyakeni elishumi elinambini. Ndiyaziva izimvo zabantu ngolu tyelelo. Asikwazanga ukudlala kwiRugby Championship kuba besifuna ukukhusela iimpilo zabantu, kodwa besisazi ukuba kukho imidlalo emikhulu ezayo ngo2021. 
Ukuba asikwazi ukudlalela eMzantsi Afrika, sixolele ukukhangela amanye amaqhinga. Asikwazi ukungadlali neLions ngoba sicinga ukuba kufanele sidlale nayo. Mna, umqeqeshi waMabhokobhoko ( uJacques Nienaber) nabadlali siyafuna ukudlala neLions kwaye siza kwenza nokuba yintoni ukuze iphumelele lo nto,” utshilo uErasmus ethetha neentatheli. AmaBhokobhoko akakadlali ukusukela oko aphumelela iNdebe yeHlabathi yombhoxo ngo2019 kwilizwe laseJapan ngenxa kabhubhane ohlasele ihlabathi lonke ekuqaleni konyaka ophelileyo."	not available
sports	Abambene ngeqanda eNelson Mandela Bay Stadium	"IChippa United yahlulelene ngenqaku elinye macala neBloemfontein Celtic emva komdlalo we-Absa Premier Soccer League ophele ngo’0-0 eNelson Mandela Bay Stadium namhlanje. 
Umdlalo khange utake ntlantsi njengoko abantu abaninzi bebelindele xa kudlala iChippa neCeltic.  
Zimbini izinto ezenziwe ngala maqela: abadlali beChippa badlale ibhola yabo yesiqhelo yokunikelana ngebhola – kodwa abakwazanga ukufumana igowuli.  
Kanti yona iCeltic ivale emva phantse wonke umdlalo – akothusanga oko ngoba bekucacile kwasekuqaleni ukuba izimisele ukumka ingabethwanga eBhayi.  
  
Iindwendwe zinyanzele uDaniel Akpeyi ukuba asebenze ngomzuzu weshumi elinesine – yona iChippa ayikwazanga kwaphela kwisigaba sokuqala ukuvavanya unozinti weCeltic obengathi ngumtyeleli ebaleni.  
Kuyiwe kwixesha lokuphumla kungekho nto ebhodini. 
  
Isigaba sesibini sibenawo umehluko ngoba iifolosi zamaqela omabini zizamile ukuhlasela – kodwa ngelishwa lazo azikwazanga ukufumana amagowuli.  
  
UMenzi Masuku ufaneluba usakhala nangoku emva kokuba ibhola yakhe iphume ecaleni kwepali kancinci ngomzuzu wokugqibela. 
Unozinti weCeltic, uPatrick Tignyemb, ugxekiwe kakhulu emva kokulibaziza emdlalweni amatyeli aliqela. 
 
  
  
  
Chippa United: 1 Akpeyi; 2 Okwuosa; 24 Thopola; 4 Van Heerden; 40 Kama; 34 Shiba; 21 Sangweni; 6 Sali; 5 Wambi; 3 Lorch; 26 Masuku. 
  
Bloemfontein Celtic: 30 Tignyemb, 21 Sankara, 5 Letlabika, 27 Ndengane, 7 Lakay, 3 Dube, 14 Maruping, 19 Mxoyana, 11 Hotto, 18 Wanna, 14 Abdoul."	not available
politics	Inkomfa kaNSFAS eKapa	"Urhulumente uqinisa umthetho ukuzama ukunceda amawaka abafundi, abathi bazibhaqe besengxakini mayela nokufumana inkxaso mali yeNational Students Financial Aid Scheme(NSFAS. Usekela mphathiswa wemfundo ephakamileyo uMduduzi Manana uxelele abantu abebe- zimase kwintetho ethe yenziwa endaweni yakhe ngumntu oseburhulumenteni, kwela sebe eKapa ngoMvulo. Indlela edingeka ngayo le nkxaso mali inyanzelisa urhulumente ukuba akhangele ezinye iindlela.  
UManana uthe ela sebe lisebenzisana nelezezimali kwizwe lonke kwakunye namanye amasebe ukuzama ukwandisa inkxaso mali yabafundi. Le ntsebenziswano izakukhokelela kumthetho omtsha ongqamene nenkxaso mali ngonyaka ka2017. Usekela mphathiswa uvumile ukuba isidingo sale mali ngokwamani abafundi siye sithi kratya ngaphaya kwale ithi yabiwe.  
UManana ebebhekisa kwinkomfa ebimayela nenkxaso mali kaNSFAS eKapa. Amanani abafundi abaphantsi koNSFAS enyukile ukusuka kwi-7200 ngonyaka ka-1991, ukuza kutsho ngaphaya kwe200000 kulo nyaka. Eli ani linyuke ngeyona ndlela imangalisayo kuba imali ibihleli kwizigidi eziyi-R441 ngonyaka ka-1991, yenyuka ngo-20 yaya kutsho kwi-3.2 bhiliyoni kanti kulo unyaka iyi-R9.5 bhiliyoni. UManana umemelele intsebenziswano kubo bonke abo basemagunyeni, ukuqinisekisa ukuba inkqubo kaNSFAS ilawulwa kakuhle. Bangaphaya kwe-1.5 yezigidi abafundi abathe baxhamla kule nkxaso mali ukususela oko yathi yasekwa ngo-1991. Isidingo sale mali siya sikhula minyaka le. Eyonanto incedisayo kuphuhliso lesizwe iNational Development Plan yayisithi umfundi ofanelekileyo ukufumana le mali makancediswe ngayo, utshilo uManana. “Inyaniso kukuba imali ayiboneli bonke abafundi,”utshilo. Ingxoxo mayelana nomgaqo nkqubo phakathi kwesebe, noNSFAS kwakunye nesebe lezimali zizakukhokelela ekusekweni komthetho mayela nenkxaso mali ungafikanga unyaka ka2017. Lo mthetho uzakutsho uvale isikhewu sabafundi abasokolayo ukufumana le mali. Isidingo semfundo enomsila kweli loMzantsi Afrika siya sisiba sikhulu. 
Le nto ihambisana ngqo nomnqweno karhulumente wokuba kubekho abafundi abangaphaya kwe1.5 yezigidi kwiiyunivesithi zeli phambi konyaka ka-2030. Okwangoku bangaphaya kwamawaka angamakhulu alithoba abafundi abakwiiyunivesithi zeli. Inani labafundi abafuna ukuqhubekeka nemfundo enomsila lisoloko ligilana nenani lokugcwala kwakunye nokwenzakala kwabantu ngexesha lokubhalisa ekuqaleni konyaka. Le nto inyanzelise urhulumente ukuba azise inkqubo entsha yokufuna indawo yokufunda Kwiiyunivesithi."	not available
sports	Uqhwatyelwe izandla uStephen Mokoka owenze imbali eGqeberha!	"Isidima selizwe loMzantsi Afrika sifunqukile kwicandelo lezeembaleki emva kokuva uStephen Mokoka enze iziqwenga emdyarhweni weembaleki obubanjelwe eGqeberha. UMokoka, 37, wenze imbali kwimpelaveki egqithileyo ngethuba ephumelela iNedbank Ultra Marathon engumgama ongamashumi amahlanu eekhilomitha (50km) ngexesha eliziiyure ezimbini, amashumi amane emizuzu nemizuzwana elishumi elinesithathu (2:40:13). Ngokwenza njalo, uMokoka wophule irekhodi lehlabathi elenziwa yimbaleki yaseTopiya (Ethiopia) egama linguKketema Negasa eyabaleka umgama ongamashumi amahlanu ngeeyure ezimbini ezinamashumi amane anesibini emizuzu nemizuzwana esixhenxe (2:42:07). 
Umsebenzi omkhulu owenziwe yile mbaleki yemigama emide yaseMahikeng, kwiphondo laseMntla Ntshona, uvunyuwe ngumbutho olawula ezembaleki, iWorld Athletics, wagqwatyelwa ngabantu abaninzi. Kusoloko kutshila iimbaleki zamanye amazwe kwimidyarho yeembaleki ebanjelwa eMzantsi Afrika. Yiyo le nto ukuphumelela kukaMokoka kwenze kwancasa kakhulu ebantwini belizwe lakhe. “Ndidinwe,” utshilo uMokoka emva kokuphuma entanjeni. Ngokokutsho kwakhe uMokoka, yena ebengacinganga ukuba angayiphumelela iNedbank Marathon. Uye eGqeberha ezilungiselele njengakweminye imidyarho yeembaleki aqhele ukuya kuyo. 
Ukwamkele kodwa ukuphumelela kwakhe nangona ethe iya kuthatha ixesha ukuze ingene engqondweni yakhe into yokuba nguye intshatsheli eyenze imbali. “Indlela ibinde kakhulu. Andazi nokuba ndiza kuziva njani emva kwalo mdyarho – kodwa bendiwonwabele. Phambi komdyarho, kukho iindlela entsha esiyizamileyo nomqeqeshi wam. Besifuna ukuvavanya yona kuba sifuna ukubona ukuba iza kusebenza na. Ndiyathemba ukuba indlela endibaleke ngayo ayindigqibanga amandla ngoba ndifuna ukuya kwiWorld Championship,” utshilo okaMokoka. Umongameli we-Athletics South Africa, uMnu. uJames Moloi, uvuyisene noMokoka emva kokwenza umsebenzi omhle. “Kusivuyise kakhulu ukubona iimbaleki zethu ziqhuba kakuhle ekhaya. Emva kokuphazanyiswa yiKhorona, ngoku sizama ukuza nemidyarho emininzi,” utshilo uMoloi."	not available
sports	Amantombazana adlala umnyazi eMngqesha acela uncedo eluntwini	"Iqela lamantombazana asakhulayo adlala ibhola yomnyazi licela inkxaso ebantwini ngenxa yokuswela izinto zokuzilolonga nezokudlala. ULuyanda Kilani, ethetha neli phephandaba kutshanje, uthe nangona iqela aliqeqeshayo, iHungry Netball Club, linethuba elide lidlala ibhola yomnyazi – kodwa akukuhlanga ngoba alinazo kakuhle izinto zokudlala. IHungry Club yasungulwa ngonyaka ka-2006 kwilali yase-Upper Mngqesha. Linabadlali ngoku abaneminyaka elishumi elinesithathu ukuya kwishumi elinesithandathu. Injongo yalo kukunika abantwana ithuba lokudlala nokulola izakhono zabo – kodwa ingxaki ngoku kukuba iqela alinayo ikiti epheleleyo. Abanye abantwana kuyanyanzeleka ukuba banxibe izinto abazithengelwe emakhayeni wabo ngoba akukho ndlela yokuthenga izikipha ezifanayo ezonela lonke iqela. 
“Njengokuba singabantu basezilalini, sinzinyelwe kakhulu kwicala lokufumana umntu onokuxhasa le nto siyenzayo. Ngunyaka wesithathu lo ndingumqeqeshi apha e-Upper Mngqesha,” utshilo uKilani. “Singabantwana base-Upper Mngqesha sicela ukuncedwa ngezinto zokudlala ezifana nekiti, iiteki namabala okudlalela. Singabantu abazimiseleyo kakhulu ebholeni yomnyazi. Kangangokuba sisoloko sidlala kwiindawo ezifana neDimbaza, iXesi nePhakamisa. Into embi ngoku umntana ngamnye unxiba into ayithengelwe kowabo. Akukho zikipha ezifanisa umntu wonke. Ingxaki esithi sijamelane nayo kukuba abantwana abaphuma kumakhaya esokolayo abakwazi ukuzithemba phakathi kwabanye abantwana,” utshilo uKilani. 
Umdla wokudlala umnyazi ukhona ebantwaneni futhi bayazimisela xa bedlala – kodwa ukungabinazo kakuhle iimpahla zokuzilolonga nokudlala kwenza kube kubi kwabanye abantwana abangakwaziyo ukuzithengela izinto zexabiso eliphezulu. Njengalo naliphi na iqela, iHungry Club ifuna abadlali bayo bafane xa besebaleni ukuze kufunquke nendlela abadlala ngayo."	not available
politics	Bobani: Urhulumente olawulayo eBhayi akazokuyiphepha imingeni	"Zohlukile izinto ngoku, umasipala weNelson Mandela Bay ugxile kuqhakamshelo, ukumilisela nokuxhasa abahlwempuzekileyo.  
La ngamazwi kaSodolophu walo Masipala uMongameli Bobani, ngethuba esenza intetho yakhe kwindibano yesidlo sakusasa namajelo eendaba aseBhayi ngoLwesithathu weshumi elinesithathu kweyoMdumba. 
Kule ndibano ibibanjwa okokuqala phantsi kolawulo lwakhe engusodolophu, uBobani uncome urhulumente olawulayo ngorhulumento olungenachaphaza. 
 Injongo yale ndibano ibibanjelwe kwelinye lamagumbi kwibala lezemidlalo iNelson Mandela, ibikukuqinisa ubudlelwane phakathi kwamajelo eendaba nomasipala nokuchaza indima ehanjwe ngulo rhulumente ulawulayo kwesi sixeko kwezi nyanga zintlanu zigqithileyo, nokuba ujongisephi ngokuhanjiswa kweenkonzo ezingundoqo eziya eluntwini.  
“Bubalulekile ubudlelwane nentsebenziswano namajelo eendaba yaye ininzi into esingayenza sidibene ngaphandle kokukruthakruthana ngemiba yezopolitiko olugqibela selucima umqela ophucukileyo  owenziwe ngurhulumente wenkazathi kwesi sixeko,” uphawule watsho uBobani.  
Kwintetho yakhe uchaphazele ucoceko lwesixeko, ukudala amathuba emisebenzi, ukuqinisa amakhonkco ozakuzelwano nabatyalizimali behlabathi nokulwa amaqela oonqevu, njengezinto ezingundoqo kurhulumente osezintanjeni eNelson Mandela Bay.  
Egxininisa kumba wococeko, uBobani uyibethelele eyokuba ukuqala ngoku umasipala uzokuqinisekisa ukuba ziyaphucuka iinkqubo zokucoca kwiindawo zonke kwesixeko.  
 “Asinakuyinyamezela  eyokuhlaliswa kwabantu ebugxwayibeni, kaloku xa behlala endaweni ecocekileyo ngokuqinisekileyo basempilweni abantu abahlala kulo ndawo,” utshilo uBobani.  
Ubongoze amajelo eendaba ukuba asebenzisane nalo masipala, esoleka ngelithi uyayazi ukuba oko ayingomsebenzi oza kubalula kodwa funeka kuzanyiwe egameni loluntu lwesi sixeko.  
“Singulo rhulumente kwisithuba nje seenyanga ezintlanu sisezintanjeni, siqaphele ukuba iindlela zamandulo zokuqubisana nezinto zifadalele, yiyo lo nto sigwadla amaqhinga amatsha okulungisa imicimbi njengoko singenelele ngokukhawuleza kwintsindabadala yoosomashishini abancinci iSMME’s.  Kanti asigungqi yaye asinadyudyu lo rhulumente uzokumanya wonke umntu, ontsundu nomhlophe,” utsho uBobani.  
Egudla kwicala lezopolitiko, uBobani uthe ayiyondaba yakwamkhozi eyokuba lo rhulumente wendibanisela usazoyixhuzula imikhala yolawulo kule metro nasemva konyulo lorhulumente basemakhaya oluzayo ngonyaka ka2021.  
Ejingisa inqatha ngezinto ezisa zokuxhanyulwa kwesi sixeko, uBobani ushwankathele ngelithi lo masipala useza kubasematheni ngokuphucula iinkonzo esebenzela uluntu, engayivalelanga ngaphandle eyemanyano kwabaselulawulweni."	not available
entertainment	Iqhula elithandwayo lizakudala isiqhazolo eMonti	"ABATHANDI bolonwabo, ingakumbi amaqhula eMonti bayazijula yimincili nanjengoko esi sixeko sizakuphinda sisingathe amanye amaqhula aziwayo kwiqonga lolonwabo eMzantsi Afrika.  
Kwiinyangana nje ezimbalwa ezidlulileyo, esi sixeko samkele ngobubele amaqhula afana no-Riaad Moosa, David Kau, igqiza le-99% Xhosa Comedy ukubalula kwabambalwa.  
Ngoku iziko elidumileyo ngolonwabo eMonti, iHemingways, liza nendumasi yeqhula uLoyiso Gola.  
UGola uza elole izembe lakhe lokuhlekisa nanjengoko esiza nenkqubo yeState of the Nation ngoLwesihlanu umhla we-27 kuCanzibe 2016.  
Eli qhula lelokishi yaseGugulethu eKapa, nelidume ngokubhexesha inkqubo yamaqhula kumabonakude ethi Late Nite News with Loyiso Gola kulindeleke ukuba lize lirhuqa ityesi yezixhobo ezitsha zokuhlekisa, kuquka noluvo lwakhe kubume obutsal’ amehlo belizwe loMzantsi Afrika.  
UGola uyaziwa ukuba akakhethi phel’ emasini, kwaye oko kuko kanye okumenza athandwe ngabalandeli bakhe.  
“ULoyiso uyathandwa ngabalandeli bakhe, kwaye silindele abathandi bamaqhula alapha ekhaya ukuba bazokuzivela le nkqubo yakhe intsha. Esi sisiganeko ongenakusiphosa, sikwabongoza abathandi benkqubo yamaqhula ukuba bathenge amatikiti kuse- lithuba ukuze bangadani,” utshilo uNeville Austin ongumanejala weentengiso eHemingways.  
Itikiti lifumaneka ngeR150 kuphela eComputicket. Ungaphoswa!"	not available
sports	Yamkelwe ngovuyo inkxaso kaTelkom noSPAR ngabeNetball South Africa	"Kwisithuba esingaphantsi konyaka, amazwe ehlabathi aza kuntingela eMzantsi Afrika eza kusingatha itumente yehlabathi yomnyazi. Njengokuba umbutho olawula ibhola yomnyazi kweli lizwe, iNetball South Africa ibambisene neWorld Netball, zilungiselela eyona tumente enkulu, ekuqaleni kwaleni kwale veki zifumente inkxaso kwiinkampani ezimbini. Ezo nkampini nguTelkom noSPAR – abaxhasi abakhulu bebhola yomnyazi eMzantsi Afrika. Imidlalo yetumente yehlabathi iza kudlalelwa eKapa, eNtshona Koloni, ukusukela ngomhla wamashumi amabini anesibhozo kweyeKhala ukuya ngomhla wesithandathu kweyeThupha. Inkxaso kaTelkom noSPAR yamkelwe ngovuyo nguMongameli weNetball SA, uCecilia Molokwane. 
“UMnyazi ngowona mdlalo omkhulu wamanenekazi apha eMzantsi Afrika. Udlalwa kuzo zonke iindawo, ukusuka ezilalini ukuya ezidolophini. Siyamkela ngovuyo olukhulu inkxaso yeenkampani ezimbini eziyinika itumente yehlabathi yomnyazi,” utshilo uMolokwane, ethetha ekuqaleni kweveki esebenzisa ubuchwephesha bale mihla. Iza okokuqala itumente yehlabathi yomnyazi isiza kwizwekazi le-Afrika. Kunyanzelekile uMzantsi Afrika uzibonakalise xa izizwe zehlabathi zidlala enkundleni yawo. Njengokuba seyisondele, iNetball SA iyokulanda uNorma Plummer emva kokungaqhubi kakuhle phantsi kukaDorette Badenhorst. 
Ukuzibophelela kukaSPAR emdlalweni womnyazi yinto endala kwaye uzimisele ukwenza indima ebonakalwayo. “Sesixhase umnyazi neProteas iminyaka engaphaya kwamashumi amabini. Kumnandi kuthi singuSPAR ukuxhasa iProteas ezinika amathuba amanenekazi aseMzantsi Afrika. Kusivuyisa kakhulu ukuba ngumxhasi wetumente yehlabathi,” utshilo uMax Oliva, ingqonyela kaSPAR South Africa. Kwelakhe uTelkom oxhasa iTelkom Netball League uthe: “Ukusuke;a mhla saqhogana neNetball SA, silubonile uphuhliso kwaye kuyasivuyisa ukuba yinxalenye yetumente yehlabathi ezayo.” Kwiveki ephelileyo, iProteas ibuyise isidima sayo ngokuphumelela indebe yeSPAR Diamond Challenge ebikwiveki ephelileyo."	not available
sports	UPercy Tau uthi uMzantsi Afrika uyaya kwi-2019 Afcon!	"Kukhangeleka ngathi kungenzeka into embi eseyithanda ukwenzeka ukuba aBafana Bafana bayoyiswa kukuzibekela indawo kwi-African Cup of Nations kwakhona. Intandabuzo ibangelwa yimeko elikuyo iqela lesizwe phambi komdlalo wokugqibela ohlakulela iAfcon ekunyaka ozayo eCameroon. UMzantsi Afrika udlale ntanganye ngegowuli elinye macala (1-1) neNigeria emdlalweni obuseFNB Stadium ngoMgqibelo weveki ephelileyo. Inqaku elinye elifunyenwe yiSuper Eagles liyingenise galakangqa ngaphakathi kwi-Afcon ka-2019. Kanti bona aBafana Bafana kufuneka begqithe kwiLibya ebethe iSeychelles ukuze bakwazi ukuzibekela indawo kwitumente ye-Afrika. Linye jwi inqaku elidingwa nguMzantsi Afrika – qha ingxaki yimeko elikuyo ngoku emva kokungakwazi ukubethwa iLibya neSeychelles emidlaleni ekwakufuneka liphumelele kuyo iqela likaStuart Baxter. 
Nangona ilizwe ligutyungelwe lunxunguphalo nokulahleka kwethemba ebantwini ngenxa yendlela engancumisiyo abadlala ngayo aBafana Bafana – kodwa indlela abadlali ababini, uPercy Tau noLebo Mothiba, abazimisele ngayo emidlalweni yeqela lesizwe – inika ithemba. UMothiba ufake igowuli kwiNigeria ngempelaveki egqithileyo. Yena uTau ufake igowuli ngomzuzu wokugqibela emdlalweni weNelson Mandela Challenge ophele ngo’1-1 phakathi koMzantsi Afrika nelizwe laseParaguay ngoLwesibini ebusuku eMoses Mabhida Stadium. Njengokuba iqela likaStuart Baxter belidlale umdlalo ophucukile xeshikwenye liqubisene neNigeria – kodwa lisinde ngolambisa kwiParaguay ngenxa yomdlalo walo obungadibenanga ncam. Ukutshintshatshintsha kwendlela abadlala ngayo aBafana kuko okubangela abantu balahlekelwe lithemba futhi bangayi nasebaleni xa bedlala. 
Njengokuba kukho ukuthandabuza ebantwini – kodwa uPercy Tau uthi uqinisekile ukuba uMzantsi Afrika uza kuya kwi-Afcon. Anika ithemba amazwi wakhe ngoba ngoyena mdlali oqaqambileyo kwiBafana Bafana. “Ndicinga ukuba siza kuya kwi-Afcon. Into efunekayo kukugcina nje indlela esidlala ngayo ndawonye ukuya kunyaka ozayo,” utshilo uTau. Ephawula emva kokudlala neParaguay, uTau uthe umdlalo ubunzima ngenxa yegowuli elifakwe kubo kwangoko emdlalweni. “Bekunzima ngoba kufakwe igowuli kuthi kwangoko emdlalweni. Sizamile ukusebenzisa amacebo wethu – kodwa ingxaki ebesinayo kukuba besingabazi, ibingabadlali abasebenzisa amandla futhi ibhola yabo ibibaleka,” utshilo uTau."	not available
entertainment	Umbhali wencwadi okuGrade 2 utyunjelwe imbasa	"UMBHALI omncinane oneminyaka esixhenxe (7) kuphela ubudala, obechongelwe imbasa ubuye noncumo noxa engayifumenanga imbasa leyo. 
UOwethu ubuye eRhawutini efana nophumeleleyo emva kokugudlan’ amagxa namagqala ababhali boncwadi emva kokutyunjwa kwiSouth African Literary Awards (SALA) ngencwadi yakhe yamabali amafutshane ethi Mholweni – igama lam ngu-Owethu. 
Lo mfundi kaGrade 2 kwisikolo samabanga aphantsi iDespatch Primary, bekhethwe kwinqanaba elingoncwadi lwabantwana (Children’s Literature). 
Ebalisela I’solezwe lesiXhosa, utata kaOwethu, naye okwangumbhali odumileyo kuncwadi lwesiXhosa, uMadoda Ndlakuse, uthi ukuqatshelwa kwencwadi yentombi yakhe kuza emva kokuba omnye wabalandeli bomsebenzi kaOwethu oseNtshona Koloni waye wafaka iincwadi zikaOwethu kwabakwaSouth African Literary Awards ukuze ziqatshelwe ukuba azinakuphumelela kusini na. 
“Oku kuza emva kokuba kuhlatywe ikhwelo kubabhali ababhala uncwadi lwabantwana, iinoveli, amabalana amafutshane, imibongo njalo njalo ukuba bafake umsebenzi wabo,” kucacisa  uNdlakuse. 
Lo mbhali uthi kuyamonwabisa ukuchongwa komntwana wakhe, esithi noxa imbasa engayizuzanga kodwa oku kuze noncumo kuOwethu. 
“Ndivuya kakhulu ngokuba ukubalisa kukaOwethu amabali kuzala amaduna namathokazi. Kum oku kuthetha ukuba ootata abaliqela, phofu abazali bebonke baza kuchitha ixesha nabantwana babo, batsho balandelele nezakhono zabo,” uthethe watsho. 
Uthi oku kukwathetha ukuba abantwana bayasijonga ze bakope izinto esizenzayo. 
“Ndivuyiswa nakukugqama kolwimi lwenkobe lugqanyiswa ngumntwana,” utshilo. 
UNdlakuse uthi uOwethu ebengakuqondi nokokutyunjwa kwakhe ukuba kuthetha ukuthini. 
“Ebebona nje simvuyela – yena ebevuyela ukuya eRhawutini abethwe ngumoya. Mhlawumbi ke xa emdala uyakuyiqonda kakuhle eyona ntsingiselo yoku, ” kutsho utata walo mbhali mncinane. 
Ukwayibethelele eyokuba abazali mababe ngabokuqala ukuxhasa abantwana babo, kwaye kananjalo babengabokuqala ukuncokola nabo bebabalisela amabali awakhayo. 
“Okunye kubalulekile ukuba umzali abengumzekelo ngokuba umntwana nokuba ungamqeqesha njani na, ujonga le uyenzayo ngaphezu kwale uyithethayo,” kutsho lo tata uzele imincili. 
Utata kaOwethu uthi intombi yakhe sele ifuna ukubhala incwadi kwakhona. 
“Ukhe wathi kuthi, mama notata ndifuna ukubhala incwadi, kodwa ngoku ibe libali elinye elide,” kubalisa uNdlakuse. 
UNdlakuse usandul’ ukukhupha iincwadi zakhe ezintsha ezintathu. Eyokuqala yingqokolela yemibongo ethi Chuu Ngcembe Ngemibongo, eyamabali amafutshane ethi Ndiyaqal’ukuyibona Le kwakunye nebalisa ngobomi bakhe ethi Indoda Ayikwazi Kubayinkedama, 
“Ibalisa kakhulu ngentlonti  endayifumana ndisakhula, ukukhula ngaphandle kwabazali bephila phofu, ukuphatheka kakubi, ukuphila ubomi bentshontsho, ukukwazi ukuphila ubomi phezu kweenzima,” kutsho lo mbhali."	not available
business	Ingxaki yamafama asakhasayo	"AMAFAMA akwinqanaba eliphezulu okanye angoongxowa avelisa ukutya phantse kuye wonke umntu weli lizwe, kodwa ingxaki yendlala ayifikeleli esiphelweni.  
Oku kungenxa yokuba amafama asezilalini akanazo izakhono nezixhobo ezoneleyo zokuvelisa okwazo ukutya.  
Le yindlela ayibona ngayo ingxaki yeshishini lezolimo kweli lizwe, uHamlet Hlomendlini, ongusoqoqosho wezolimo kwibhanki yakwaABSA.  
UHlomendlini ebethetha kwingxoxo emalunga nezolimo ebiququzelelwe yiOliver and Adelaide Tambo Foundation eFort Hare eDikeni.  
“Kwingxoxo yam ndifake unxantathu obonisa iintlobo zamafama apho bendibonisa ukuba sinamafama antlantlontathu, lawo amakhulu, aphakathi nalawo mancinane. Amafama amancinane ngabantu abazilimela phaya emakhaya.  
“Ingxaki esinayo lilizwe apho uye ubone ukuba ukutya kunqongophele kubantu abangamafama  asakhasayo, kodwa uve ukuba kukhona ukutya kubantu abangamafama angoongxowa nkulu.  
“Amafama angoongxowa avelisela ukutya abantu abakuma-80%. Umbuzo ke kukuba siwaxhasa njani amafama asezilali kumba wokuvelisa nokukhusela ukutya. Urhulumente namashishini abucala, afanele ukuthabatha indima kule nyewe,” utshilo uHlomendlini.  
UHlomendlini uthi xa amafama asezilalini enokuxakathiswa ngolwazi nezixhobo, ungaphela umbandela wokuxhalaba ngokuveliswa kokutya.  
UNatasha Alie, umanejala weeprojekthi eOliver and Adelaide Tambo Foundation, uthi iinjongo zalo mbutho kukuqhuba iingxoxo ezakha ilizwe, kwaye bakhethe iYunivesithi iFort Hare ngenxa yamava ayo kwezolimo.  
“Kubalulekile ukuthi ukuquka abantu kwanabafundi kumba wezolimo, kuba kwabelwana ngolwazi. Into ebalulekileyo kukuqinisekisa ukuba sifumana izisombululo kuzo zonke iingxaki ezijongene noluntu kwimiba yezolimo. Oko singakwenza xa sifuthelana ngolwazi,” utshilo uAllie.  
sithandiwe.velaphi@inl.co.za"	not available
sports	Aphele emqaleni kumqeqeshi waMabhoko-bhoko	"Le ibe yimpelaveki ekrakra okwencindi yekhala ebantwini belizwe loMzantsi Afrika emva kokunkulwa kwamaqela elizwe amabini – iBafana Bafana naMabhoko-bhoko ngokulandelelana. Amabhoko-bhoko abethelwe oogqirha nezicaka yi-Ireland ngo’38-3 kumdlalo obunzima kakhulu e-Aviva Stadium emva kwemini izolo. Ukubethwa kweeBoks kumshiye engenawo amazwi ukucacisa unobangela u-Allister Coetzee. Izidlakela zabadlali be-Ireland ziwugqagqanisele uMzantsi Afrika kwakwimizuzu elishumi yokuqala yomdlalo. Kuyabonakala okokuba lo nto ibatheze amandla abadlali bakaCoetzee abaye kumdlalo wovavanyo e-Ireland bephantsi koxinizelelo. 
AmaBhoko-bhoko athawuziswe emalahleni kula mdlalo atsho enza uthotho lweempazamo ezikhokelele ekubethweni ngamapenela ngabadlali beqela ebelidlalela ekhaya. Kuyiwe kwixesha lokuphumla i-Ireland iphala phambili ngo’14-0 ewufumene kwimizuzu engamashumi amabini anesihlanu kwisigaba sokuqala somdlalo. Ngaphandle kwepenela efakwe ngu-Elton Jantjies – akukho nto engako abakwazileyo abadlali boMzantsi Afrika izolo. Umqeqeshi we-Ireland, uJoe Schmidt, uchulumance kakhulu emva komdlalo ngoba ebefakwe imiqheliswa yabadlali abasakhulayo abathathu – uJacob Stockdale, u-Andrew Conway noRob Herring, owazalelwa eMzantsi Afrika, badlale ngeyona ndlela incomekayo. 
“Indothusile kakhulu indlela esidlale ngaye. Kwimidlalo yethu yovavanyo egqithileyo ibisoloko isohlulwa ngamagowuli ambalwa kakhulu. Indlela esiwafake ngayo amanqaku endishiye ndimangalisekile kakhulu. Sifumene amanqaku amaninzi kwimizuzu elishumi yokugqibela emdlalweni – phambi koko, ndingatsho ukuba umdlalo ubuzinzile,” uSchmidt. 
Kwelakhe icala uCoetzee uthe akanawo amazwi anokucacisa indlela aziva ngayo emva komdlalo. “Kunzima ukuyicacisa le nto. Siphoxekile kakhulu kwaye siliqela ityala lokubethwa ngolu hlobo silubeka kuthi. Iqela esidlale nalo beliphucukile kakhulu,” utshilo uCoetzee."	not available
health	Urhulumente ukhalimela abagrumba amangcwaba wababhubhe yiCovid-19	"INKULUBAPHATHISWA yaseMpuma Koloni, uOscar Mabuyane, uyigxekile into ethe ndi yokugrunjwa kwakhona kwamangcwaba wabo babhubhe ngenxa yeCovid-19 esithi iintsapho ezenza oku kufanele ukuba zibikwe kwabasemagunyeni. 
Kuthe ndi kumaqonga ezonxibelelwano okokuba kukho iintsapho ezithile kweli phondo leMpuma Koloni ezigrumba amangcwaba kuba zisithi amalungu azo ayakhalaza emaphupheni esithi afuthamisekile yiplastiki esetyenziswa xa kungcwatywa lowo ubhubhe ngenxa yeCovid-19. 
Omnye kuTwitter uthe: “Xa kungakhona owam umzali ongasweleka ndixolele uyozithengela iPPE (izixhobo zokukhusela intsholongwane) ithotywe ibhokisi ndishiyeke ndedwa ndimkhulule kula plastiki emva koko ndiyozihlalela bucala mna ndedwa, [kuba] andinokonwaba ukumngcwaba kanjeya.” 
UMabuyane uthi oku akwamkelekanga. “[Mandikhalimele] into ethe ndi yabantu abomba abantu abagcwatyiweyo besithi bafuna ubangcwaba ngokokutsha. Ayikho semthethweni lo nto kwaye iza kusasaza izifo. Abantu mabababachaze abantu abenza lo mkhuba kwiinkosi nasemapoliseni.”"	not available
sports	Uphumile kwigumbi lezigulane uManyisa	"AmaBhakaniya afumene iindaba ezimnandi phambi komdlalo obalulekileyo wangempelaveki.  
Umdlali siswini oyintandane ngenxa yobuchule bakhe bokudlala ibhola, * -Oupa Manyisa, uqale uqeqesho olupheleleyo kwinkampu ye-Orlando Pirates emva kokuhlala ngaphandle kokudlala ibhola iinyanga ezisixhenxe ngenxa yokwenzakala.  
Oogqirha beBucs bathi, lo mdlali uphilile ngoku. “Ndibuyile, ndiyavuya kakhulu. Kumnandi ukubuyela kweyona nto ndiyithandayo kwakhona, ukudlala ibhola ekhatywayo,” utshilo uManyisa. Njengokuba ebehleli ixesha elide engadlali, kungathatha ixesha elide kwakhona ukubuyela kwisimo sakhe sesiqhelo. “Ndikubonile ukubaluleka kwebhola ekhatywayo ebomini bam ngoku bendonzakele,  yinto ephila ngaphakathi kum. Andingxamanga, ndifuna ukuziqeqesha ngokwaneleyo ukuze ndibuyele kumdlalo wam. Ndibulela iqela lam, abaqeqeshi noogxa bam ngokundinika inxaso engagungqiyo.  
Bandincedile kakhulu, amazwi abo andomelezile ngethuba lokonzakala kwam,” utshilo uManyisa. Ukungabikho kukaAce kuyiqhokre kakubi iPirates ngoba washiya isithuba esikhulu, lo nto yachaphazela indlela edlala ngayo.  
Umoya wabadlali uphezulu kwinkampu yeBhakajuju kwezi ntsuku ngenxa yeziphumo ezihle mva nje.  
Kwimpelaveki edlulileyo, iBucs ibethe iFree State Stars ngo’1-0 kumdlalo obuseOrlando Stadium. 
 Ngoku eli qela liza- kuqubisana neGolden Arrows kumdlalo oseMoses Mabhida Stadium ngoMgqibelo ngo’15:00."	not available
entertainment	Andikhulelwanga mna: Zahara	"Bekungekudala kuvakala iindaba ezimnandi zokuba uZahara uthengise iikopi ezingamashumi amabini amawaka, waze waphinda wafumana iPlatinum ngecwecwe lakhe elitsha – tsha elithi “Country Girl” 
IDrum Magazine yakutsha nje, isinike ezinye iindaba zokubhiyozelwa ngoZahara emva kokuba ipapashe iinqaku lokuba ukhulelwe kwaye ufakwe umsesane wesithembiso somtshato ngumsasazi woMhlobo Wenene * -Amaza Ntshanga. 
Kodwa uthini yena ukuzithethelela?  
Kudliwano-ndlebe no nomathotholo iCliff Central ngoLwesihlanu, le nzwakazi eyafumana udumo ngengoma yayo “uLoliwe” isuke yagigitheka xa ibuzwa ukuba la marhe ayinyaniso na. 
“Nam bendimangele ziindaba zokukhulelwa nokuthenjiswa ngomtshato. Ndisandul’ukubona lonto emaphepheni.  
Kwaye nam ndazivuyela ‘congratulations kum’. Ndikhulelwe kwaye ndingejiwe? Oh wow,”  utshilo uZahara.  
UZahara ukugxininisile okokuba yena akakhulelwanga, kwaye akakathenjiswa ngamtshato, usafumaneka. Mmmh! Asazi thina kuba akabambanga naminxeba yethu ukuze aphike izityholo ezo. Kunye nje esikwaziyo sonwabele icwecwe elitsha lakhe."	not available
entertainment	#NAF: Imbali ngokumka kobutyebi kwabantsundu	"Wakhe wayiva phi indoda engenamqolo? Ethi yakurhaliswa ngobutyebi nobunewunewu behlabathi isuke ngokwenene ilukuhleke lula, ithi phithi-ncithi oku ngathi ingenwe libhungane endlebeni? 
Indoda ethi yakukrotyiswa kwisikroba sobomi engabuqhelanga, isuke ichithe konke ebinako ikuncame. 
Kumdlalo weqonga othi Ngqawuse (The death of a nation), uJongilanga uzifumana efulathele konke, ezilibele, de alibale nosapho lwakhe kuba efuna ubutyebi. 
Oku kuqala xa eva ilizwi lenkosikazi emlukuhlayo, ngathi iyaprofeta. 
Izinto zonakala xa elizweni labo kufika abantu abanwele ziyephuyephu nolusu olukhanyayo angazange wababona ngaphambili, befika bephethe imali ezingqekembe kwakunye nencwadi emlom’ ubomvu, kwaye bethetha nolwimi olungaziwayo. 
Izinto ziyatshintsha akube uJongilanga esothuswa kukuna kwemali esuka esibhakabhakeni. Ngeli thuba wayengasafuni kuphaluphula nalo nkosikazi yakhe nakakade uLimise, uthando nemfudumalo sele iyeyezolo ekhaya, kaloku iindlebe zikaJongilanga zazivalekile kukunyoluka. 
“Iintlanti zenu zakuvuka, kwakuna imvula phezu kweentlanti zenu, kuya kuba luhlaza esibhakabhakeni, izindlu zenu zakuba ntsha, kwakuvuka abalele ukuthula, nakuhamba phezu kwegolide, tshisa konke Jongilanga!” la ngamanye wamazwi amenze uJongilanga watshintsha, ezibona esisityebi sabumini. 
Kwelinye icala, siva uLimise ecenga umyeni wakhe uJongilanga, ekwamcela ukuba abuyise ingqiqo kuba sele beyintlekisa, kwanesidima sabo singamaqhekeza eluntwini, kodwa uJongilanga uzivalile ezakhe iindlebe kuba efuna ubutyebi. 
Umdlalo weqonga omtsha odidiyelwe yi2021 Standard Bank Young Artist for Theatre, uThando Doni, othi Ngqawuse, ukhangele izigqibo zexesha eladlulayo nokokuba ingaba ezo zigqibo zasichaphazela njani. 
Eli bali lilanda imbali ngoMprofetikazi wamaXhosa, uNongqawuse , nemibono yakhe yenza ukuba abantu batshabalalise iinkomo ngo1856/7. 
Ibali lomAfrika ontsundu lincasaniswe kamnandi ngomculo opholileyo wesintu, uthando lwababini, umxhentso nomdaniso. 
Ibali likaNgqawuse lelothando nokuncama, intswelo nentsokolo, kwanokuzibuza imibuzo yokuba sisele nantonina, kwaye singathini ngezivubeko zethu zamandulo. 
Ekugqibeleni, uJongilanga uzibona sele esebenza kanzima, engumpha ochutywe walahlwa. 
Lo mdlalo udlalwa ngusaziwayo wemidlalo yeqonga nomabonakude uMbulelo Grootboom, uChuma Sopotela, Indalo Stofile, Busisiwe Damane kwakunye noAnelisa Xapa. Olawula imbonakalo yeqonga nguBamanye Yeko aze olawula umculo ibe nguAnelisa Xapa. 
UDoni, obhale lo mdlalo wafunda eMedia and Arts Access Centre (AMAC) naseMagnet Theatre. Udlale kwimiboniso equka iTrojan Horse Story, Inxeba Lomphilisi, Proximity, Loss and Having, #JustMen noVoices Made Night. Ngumdlali olawulwa yinkampani iBonfire Theatre. 
UDoni waphumelela iBest Director ngomsebenzi wakhe othi Mhla Salamana ngo2012. Ngo2013 watyunjelwa kwiRosalie van der Gught kwiimbasa iFleur du Cap Theatre Awards. Waphinda wachongwa kwiTyala Lamawele noUbuze Bam eBroadway Worlds Award ngo2016, waze ngo2017 wazuza iFresh Creative Award eCape Town Fringe Festival."	not available
business	Isigqeba esitsha kwiqumrhu loshishino eBhayi	"Umongameli omtsha wequmrhu elilawula ezoshishino eBhayi, iNelson Mandela Bay Business Chamber, ufunge ngokulala ngengubo enye nabathabath’ inxaxheba kwezoshishino ngeligxeleshe ukuphucula uqoqosho lwesixeko. 
UGqirha Andrew Muir utyunjwe njengomongameli weli qumrhu kule veki iphelileyo kwizakhiwo zeli qumrhu eBhayi, etyunjwa nabazomsekela ababini, uNjingalwazi weYunivesithi iNelson Mandela uSibongile Muthwa nosomashishini uSaki Macozoma. 
Eli qumrhu lonyula ubunkokheli obutsha kuba umongameli obechophe kwesi sikhundla uThomas Schaefer ixesha lakhe lokuxhuzula imikhala yolawulo iminyaka emibini lifikelele esiphelweni. 
UMuir uthe inyathelo lokuqala kukuba eli qumrhu lizibandakanye nenkqubo yokubuyela kundalashe iBack to Basics, lisebenzisane ngqo nabathabath’inxaxheba abaphezulu ukuphucula uqoqosho lweNelson Mandela Bay. 
“Le bhodi intsha izibophelele ngokubeka kuqala iimfuno zesixeko nezabantu baso ukuze icandelo lezoshishino lingemi,” kutsho uMuir. 
Umongameli ophumayo uSchaefer uphawule wathi uziva enelunda xa ebeka phantsi kweli qumrhu likumgangatho ophezulu wokuphuhlisa uqoqosho, watsho esithi uyamthemba uMuir nesigqeba atyunjwe naso ebabalula njengabanamava. 
Ngethuba uSchaefer exhuzula imikhala yolawulo, eli qumrhu lazise inkqubo entsha yokwenza ushishino iTriple Helix model ngolwamaNgesi, nkqubo leyo ibiyintsebenziswano phakathi kukarhulumente, izifundiswa nabezoshishino. 
Ingqonyela yeli qumrhu, uNomkhitha Mona, uthe into ephambili ziinguqu kwezoshishino kweli qumrhu kule ngingqi: “Eli qumrhu likwenze ngempumelelo ukubeka kwinqanaba eliphezulu icandelo loshishino kule ngingqi,” utshilo uMona. 
UMuir kulindeleke aqalise umsebenzi kweli qumrhu."	not available
politics	Zibuyele esiqhelweni izinto eMatatiele	"Zibuyele esiqhelweni izinto kumasipala waseMatatiele, kulandela uqhankqalazo labasebenzi oluthe laqhubeka kwiveki ephelileyo.   
Abasebenzi balo masipala bangenele kuqhankqalazo emva kokuba betselelwe umvuzo kulandela uqhankqalazo olwalungagunyaziswanga ababelubambe ngoTshazimpuzi.  
UManejala walo masipala uGqirha Tshepang Nakin uthe: “Bekufanele ukuba imali yona bayitsalelwe kuba kwakutshiwo kwathwa okuqhankqalazo akazukuhlawulwa.”  
Uqhankqalazo lababasebenzi belunodushe kangangokuba bade batshisa negumbi likamasipala.   
UNakin uthi nangona zingekaphumi iziphumo zomonakalo abawenzileyo ngethuba kusitsha, amanye amagumbi ngokokuqikelela yena umonakalo ungafika pha ku: R150 000. Isithethi samapolisa ala mmandla kwakunye neendawo ezingqongileyo uKapteni Raphael Motloung uthi, ubemnye kuloo nginginya yabasebenzi abathe bambamba. 
“Ubhaqwe xa kanye ebeqhwithwa lo mrhanelwa ezakutshisa amavili eemoto zamagosa,” utsho uMotloung.  
Iingxelo zithi, abezopolitiko kwakunye namagosa alo masipala aphezulu ephahlwe ngamapolisa aye asondela athethana naba basebenzi bebeqhankqalaza. Indoda leyo ibibanjiwe kulindeleke ukuba ivele phambi kweenkundla zamatyala zala ndawo kungekudala."	not available
sports	USunny uncede iWits emdlalweni wokuqala weTelkom Knockout	"Igowuli elinye emdlalweni elifakwe nguSimon Murray lincede iBidvest Wits yadlulela kumjikelo olandelayo weTelkom Knockout emva kokubetha iFree State Stars ngo’1-0 kumdlalo obubanjelwe eGoble Park Stadium emalanga namhlanje. UMurray – ifolosi enguphuncuka bemphethe yeWits esuka kwilizwe laseScotland – ubhakuzelise umnatha zisuka emdlalweni emva kokuba abadlali beFree State Stars bengakwazanga ukuchitha ibhola ebigotywe kakuhle kwicala lasekunene. Imizuzu emihlanu yokuqala kwisiqingatha sokuqala somdlalo iphele iStars iphantsi koxinizelelo olumandla, kangangokuba iWits ngeyilifumene igowuli lesibini ukuba ibikwazile ukuwasebenzisa amathuba wayo. 
Ithuba elicacileyo leStars lithe gqi kumzuzu wamashumi amabini anesibhozo xeshikweni uGoodman Dlamini engquba ibhola ngentloko – kodwa ngelishwa lakhe, ibhola yakhe ifike unozinti uDarren Keet ethe qwa. Abadlali beStars badlale umdlalo ungadibananga noxa bebedlalela enkundleni yabo ngoba iWits ibidlala umdlalo okhawulezayo futhi isebenzisa iibhola eziphezulu ezithi gqi emacaleni. UGavin Hunt ugoduka exolile emva kokuzuza impumelelo ngoba iqela lakhe lifumana ithuba lokuqinisa iinzame zalo zokukhusela iTelkom Knockout ephunyelelwe liqela lakhe kwisizini egqithileyo ebinzima kakhulu kwiBidvest Wits. 
  
Free Stars: Sangare, Mahamutsa, Phungwayo, Tema, Dlamini, Maruping, Makhaula, Jantjie, Bhengu, Mobbie, Tchilimbou. 
Amalalela: Kwizera, Keita, Mbhele, Masina, Gandze, Rodgers, Moseamedi. 
Bidvest Wits: Keet, Hlatshwayo, Nonyane, Johannes, Monare, Murray, Hotto, Mkhwanazi, Alexander, Domingo, Macuphu. 
Amalalela: Mhlongo, Mere, Pelembe, Motupa, Ritchie, Dzvukamanja, Majoro."	not available
entertainment	Wonke umntu useBubeleni eBhayi!	"I-EBUBELENI ilindele uchatha kubathandi bomculo abaza kuzimasa lo mnyhadala kulo nyaka. 
Kulo nyaka wesithandathu, iEbubeleni Music Festival ingazinyaswa ngamashumi amabini amawaka [ 20 000 ] abantu xa kuthelekiswa nenginginya eyayizimase esi siganeko kunyaka ophelileyo. 
Oku kuthethwe ngumququzeleli walo mnyhadala oqhutyelwa eBhayi minyaka le, uMark Mahambehlala, ngethuba edlan’ iindlebe nephephandaba I’solezwe. 
“Abantu abatsalwa bubume beemvumi eziseqongeni kuphela, kodwa bazakube bedibana nezihlobo zabo abazigqibela kudala,” utshilo. 
UMahambehlala umemelela abantu ukuba bagilane ukuya kuqwela kuloo matikiti okugqibela aseleyo. 
“Akuyi kuthengiswa matikiti emnyango, kwaye ambalwa ashiyekileyo eComputicket sithetha nje.” 
Lo mnyhadala  kulo nyaka uza kuqhutyelwa eNelson Mandela Bay Stadium. 
Phakathi kweemvumi ezizakudyusha eqongeni kuquka uCaiphus Semenya, Letta Mbulu, Sands, Amanda Black, Sjava, AKA, Mafikizolo, Lady Zamar noSamthing Soweto. 
Ababhexeshi ngolu suku ngu-K.Ci August noMafa Bavuma boMhlobo Wenene fm. 
Lo mnyhadala ungoMgqibelo umhla we-30 kweyoMnga 2017. Amasango avulwa ngentsimbi yeshumi elinesibini emin’ emaqanda de kuse. 
Amatikiti aqala kwi-R250, ele-cooler box yi-R50, ze abo bakhetha ukubeka iimoto zabo ngaphakathi ebaleni bathenge itikiti le-R50 nabo. 
UKHUPHISWANO! 
Ukuba useBhayi, unomdla wokuya kwi-Ebubeleni Music Festival, eli lithuba lokuzifumanela itikiti elinye (general ticket) kumatikiti amane esiphisa ngawo. 
Ngena kwi-inbox kaFacebook wethu: Ilisolezwe okanye kuTwitter: @ilisolezwe, usixelele igama lemvumi oyithandayo ezakube ikulo mnyhadala nengoma yayo oyithandayo.  
Ukhuphiswano luyavala ngentsimbi yesine kulo Mgqibelo we-23 kweyoMnga.  
Ophumeleleyo uyakwaziswa kwakumaqonga wethu wezonxibelelwano.  Ungaphoswa!"	not available
health	Ubhubhe engahoywanga kwisibhedlele saseGcuwa	"Lugcuma yintlungu nomvandedwa usapho lukaNolusindiso Mndende (68) wakuGatyana, owathi waphathwa gadalala zizibhedlele ezibini zeli phondo de wabhubha.  
Ingxelo yosapho ithi le nkosikazi ibaleke isibhedlele saseGcuwa isiya kwisibhedlele saseFrere eMonti ngenxa yembali ende yokungaphatheki kakuhle kwisibhedlele saseGcuwa. 
 Umzukulwana walo mama ongakwazi kulala emva kokubona uninakhulu engcungcuthekiswa ngabongikazi eFrere naseGcuwa uBulelwa Ladlokova, 
 uthi akanakuze axole yinkohlakalo ayiboniswe zezi zibhedlele.  
“Siqeshe imoto ngamawaka amabini anamakhulu amahlanu eerandi (R2500) ukusuka kuGatyana ukuya kugqirha wabucala eMonti wasigqithisela eFrere, saxelelwa ukuba akukho ndawo masiphindele eGcuwa, egula umakhulu,” uthethe watsho uLadlokova. 
Uthi bafike ngentsimbi yeshumi ngomhla wamashumi amabini ananye kweyeDwarha, bengafumani ncedo kwisibhedlele saseFrere.  
“Emva kwemini saxelelwa ukuba akukho ndawo yokulalisa umakhulu, silinde imini yonke besithi bazama icebo lokuba aye kwi X-Ray, ugqirha wasinika incwadi ebhale ukuba asifuni kuya kwisibhedlele saseGcuwa, emva kokulinda sahamba ezinzulwini zobusuku ukuya eGcuwa singancedwanga eFrere,” ekhathazekile utshilo uLadlokova. 
Uthi incwadi abayinikwa eFrere ibonisa ukuba bebengafuni kuya kwisibhedlele saseGcuwa, nto leyo yabangela intshutshiso esuka kubongikazi baseGcuwa. 
 “Umakhulu wagcinwa kwindawo yabantu abenzakeleyo ukusukela ngoko, kusithwa ilift ayisebenzi ukuze akwazi ukuya kwigumbi lokulala, ndandimphipha ngokwam, abongikazi bebuza ukuba uzakuthwani xa emkhulu kangaka,” ucacise watsho uLadlokova.  
Le ntwazana yenze lo msebenzi wokonga uninakhulu ukusukela ngomhla wamashumi amabini ananye kwinyanga yeDwarha ukuya kumhla wamashumi amabini anesithathu, umhla awabhubha ngawo.  
“Abongikazi baseGcuwa bebendikhumbuza rhoqo ngezi ntsuku zontathu ukuba besingafuni kuza kwesi sibhedlele, bendijula ngezinto zokucoca umakhulu, ndimcoce ndincediswa ngoonogada, baqale ukusondela kuye ngalo mhla wokubhubha kwakhe bendixelela ukuba uyabhubha,” ucacise watsho uLadlokova.  
Ngenxa yale mpatho kwezi zibhedlele akukho sigulo sichaziweyo esibangele ukubhubha kwalo mama ngomhla wamashumi amabini anesithathu kweyeDwarha. 
“Ngoncedo lwesithethi sesebe lezempilo eMpuma Koloni uSizwe Kupelo, ndakwazi ukuthetha namagosa esebe ayetsale umnxeba ekwiziko lengxaki zeli sebe, emva kokuba yena wathumela umntu ekuthwa nguNtlube ukuba anditsalele umnxeba,” utsho uLadlokova. 
 Umphathi wesi sibhedlele saseGcuwa uWezile Tshali ufune ithuba elaneleyo lokuba enze uphando ngezityholo zokungahoywa kwalo mguli kwisibhedlele saseGcuwa.  
Othethe egameni lesebe lezeMpilo eMpuma Koloni, uSizwe Kupelo, ubongoze uLadlokova ukuba alandele iindlela ezisemthethweni zokufaka isikhalazo.  
“Makafake isikhalazo ngokusemthethweni malunga nendlela athe waphatheka ngayo phaya kweza zibhedlele, ukuze kuthathwe amanyathelo asemthethweni,” uthethe watsho uKupelo. 
Yimali ekwibhiliyoni ezilishumi elinesixhenxe yomdliwo elijongene nayo isebe lezempilo eMpuma Koloni ngenxa yokungakwazi kwenza umsebenzi wokukhathalela abaguli.  
Kumatyala akwikhulu elimashumi amahlanu anesihlanu, isebe lezempilo liphumelele amatyala amane kuphela."	not available
sports	Phumla ngoxolo Phanini, Bhakaniya elimnyama!	"Siyisonga kakubi inyanga yoomama ngesithonga sokudlula emhlabeni kukaNokulunga Nopinki “Phanini” Nazo. Ngomhla weshumi kule nyanga yeThupha, sothuswe sisaziso esikhutshwe likhaya lakhe kwikhasi lakhe likaFacebook esithi uswelekile. Kwiintsuku ezintathu phambi koko, ebekhe wathi qatha engqondweni yam ngoba ebenqabile kuFacebook. Futhi ndazibuza ukuba kutheni wanqaba kodwa ndathi mhlawumbi uzixakekele njengamntu wonke ojongene nobomi obunzima eMzantsi Afrika kwezi ntsuku. Into ebibangela ndimcinge kukuba ikhona into awayendithembise ngayo kwinyanga ephelileyo. 
Ndambona ethegwe kwinto eyayibhalwe kuFacebook ngomntana omnyama, ofunda kwisikolo sabelungu eMonti, owayebalasele emdlalweni weHockey. Sasivene ke ukuba uza kundidibanisa nala mntana ukuze mna ndibhale ibhali ngaye kwiphepha labantu, I’solezwe lesiXhosa. Zange ndicinge ukuba namhlanje kwakube kusithiwa uNopinki akasekho emhlabeni. Anditsho kuba ndingazi ukuba ukufa yinto efika njengesela. Ndithe mandenze imiqolo embalwa ngoNopinki kuba ebeyitshomi wam. Ndadibna naye kuFacebook ndisasebenza eGoli phambi kokuqalwa kwephepha lesiXhosa ngo-2015. Yibhola into eyandisondeza kuye noxa ndandingamazi nokuba ngowaphi. 
UNopinki ebengumlandeli we-Orlando Pirates opheleleyo. Ebengapheleli ekuthetheni ngayo nokuncithana nabalandeli beKaizer Chiefs, ebehamba kooGoli, kooGqeberha –  naphi na apho kudlala iPirates. EbeliBhakaniya elinkone nozwane. Emva kwethutyana ndiqeshwe kwiphepha lesiXhosa (I’solezwe lesiXhosa), ndaye ndacela yena andazise kubalandeli bebhola eMpuma Koloni. Injongo yam yayikukwazi iphephandaba kubalandeli bebhola ekhatywayo. Wayenza lo nto uPhanini. Nguye owandazisa kubalandeli bePirates, iChiefs neSundowns endabakhupha ephepheni. Undincedisile emsebenzini wam kakhulu noxa yena wayengakuqondi ukubaluleka kwento awandenzela yona. 
Ebengalandeli ibhola ekhatywayo nje kuphela uPinklady, ebelandela neminye imidlalo. Ukugqibelana kwam naye, sasiyokwamkela AmaBhokobhoko kwisikhululo seenqwelomoya saseMonti emva kokuphumelela kwawo itumente yehlabathi ekupheleni kuka-2019. Wayehamba netshomi yakhe uZoliswa “Makhambule” Galo. Kwakumnandi kakhulu ngalo mini yembali ndade ndohlukana nabo. UNopinki ubekwe kwikhaya lakhe lokugqibela kwimpelaveki egqithileyo. Xa ndiphetha, ndifuna ukuthi kubi ukulahlekelwa komntu oluncedo eluntwini njengawe Phanini, umlandeli wezemidlalo obezimisele kakhulu. Kodwa ngoba ukufa yinto eyadalwayo, siyakwamkela ukuthathwa kwakho nguThixo. Uphumle ngoxolo ke Phanini, Bhakaniya elimnyama. Sohlala sikukhumbula kwezemidlalo."	not available
sports	Unethemba lokuya phambili kwiSuper Rugby uMarais	"Lichasele okwethamsanqa kwiBulls ithemba lokudlulela kumjikelo olandelayo weSuper Rugby. Amathemba eli qela alele kwindlela azakuthi aqhube ngayo amaqela aphezulu. 
Ingaba ithamsanqa lizakuba kwicala leBulls kule mpelaveki xa iqubisana neCheetahs kule mpelaveki siya kuyo? Lo mbuzo awukabinayo impendulo ukuza kuthi ga ngoku kodwa ngoMgqibelo kuzakuhlwa sele licaca icala. Nangona ingekacaci ukuba iBulls zizakuya na kwimidlalo yeeplayoffs. Elona qela lizakube liphantsi koxinizelelo ngamandla lelaseThekwini iiSharks, kufuneka liqale ngokubetha iSunwolves ukuqinisekisa indawo yalo kumjikelo olandelayo. 
Kwimpelaveki edlulileyo iBulls ibonakalisile ukuba izakulwa kwaye inxanelwe impumelelo kumdlalo ebethe kuwo iSunwolves ngo’50-3. Isekhona nentlantsana yethemba kweli qela lasePitoli yokuba lingakwazi ukuya kwimidlalo eyandulela amagqibela kankqoyi. 
Amanqaku amahlanu afunyenwe yiBulls athetha ukuba ngoku eli qela lishiywa ngamanqaku amabini ngabafana bakaGary Gold. 
“Ngethamsanqa siwafumene amanqaku amahlanu kula mdlalo. Ndithethile nabadlali ekuqaleni kwale veki ukuba kufuneka siphumelele kuqala, emva koko sikhangele inqaku le- bhonasi sikwazile ukuzifumana zombini ezo nto,” utshilo uNollis Marais. 
“Indlela ebesihlasela ngayo intle, ingakumbi kwisiqingatha sokuqala. Kwisiqingatha sesibiniasiqhubanga  kakuhle, siyinike ithuba lokudlala iSunwolves. Besikhusela endaweni yokubheka phambili. oku sizakulungisa kolandelayo.”"	not available
sports	UPitso Mosima uchaza isizathu esibethise iSundowns	"Iinzame zeMamelodi Sundowns zokukhusela indebe yeCaf Champions League ziwe phantsi izolo. Amasandawana abethwe yiWyadad Casablanca ngo’3-2 kumapenela emva komdlalo obunzima weChampions League kwibala ekuthiwa yiPrince Moulay Abdellah Stadium izolo ebusuku. ICasablanca iwuphumelele umdlalo wayizolo ngo’1-0, lo nto yathathe ukuthi iCasablanca iyalingana neSundowns ephumelele ngo’1-0 umdlalo wokuqala eLucas Moripe Stadium kwiveki ephelileyo. Kuye kwanyanzeleka umdlalo uye kumapenela – kulapho iDowns ibethwe khona. 
Ukubethwa kweMamelodi Sundowns kuthetha ukuthi ayizukwazi ukuyikhusela indebe yeCaf Champions League eyiphumelele okokuqala kunyaka ophelileyo (ngo-2016). Konke okwenzekileyo akwenzekanga ingazamana iSundowns – kodwa umqeqeshi wayo ukhala ngomncedisi kasompempe njengonobangela wokubethwa kweqela lakhe izolo. “Ndicinga ukuba sabethwa ePitoli ngoba kwathiwa silalele izihlandlo ezithathu zonke. Usompempe ukhale ngoba silalele kwabe kungenjalo. Ngesifake amagowuli amathathu njengokuba sasenzile kwiZamalek. Imbi kakhulu into eyenzeka ebholeni,” utshilo uPitso Mosimane. 
Phambi kokunduluka kwabo abadlali beDowns ekuqaleni kwale veki, bebesazi kakuhle okokuba kufuneka badlalele ukuphumelela umdlalo endaweni yokukhusela abakufumene kumdlalo weveki ephelileyo ngoba ukudlalela kude nekhaya akululanga. “Ndicinga ukuba sidlalela kakuhle emdlalweni. Besizokudlala apha, hayi ukuhlala emva – ngelishwa ke amapenela aphunyelelwa nokuba ngubani. Sidlale ngokuzimisela apha ngoba besingoyiki ukubethwa kwaye bebephantsi koxinizelelo. Bebengakwazi nangoku ukukhupha ibhola emhlabeni wabo – kodwa badlale kakuhle kwisiqingatha sokuqala,” utshilo uPitso emva komdlalo."	not available
sports	Makazole Mapimpi: Uxhomile umgangatho kwiSharks	"UMakazole Mapimpi ngomnye wabadlali ababonakalisileyo ukubanesakhono kwezi sizini zimbini zidlulileyo.  
Lo mdlali wenza ezibukwayo kwiSouthern Kings nakwiCheetahs ngokulandelelana. Kunyaka ophelileyo, uMapimpi unkqonkqoze kumaBhokobhoko emva kokudlala umbhoxo ophucukileyo.  
Ukudlala kwakhe kakuhle uMapimpi kumvulele ithuba kwiSharks emtyikityileyo. 
Nangona kucaca icala nje xa elinikiwe ithuba kwiSharks, uMapimpi udlale imidlalo emine.  
Ulele emgceni kwimidlalo emithathu kwelithoba edlalwe liqela lakhe kwiSuper Rugby. Lo mdlali uthi uxhomile umgangatho kwiSharks.  
“Uxhomile umgangatho kwiSharks. Sikhuphisana ngendawo enye sibaninzi,” utshilo. 
Le ndedeba ithi inoloyiko lokuba ukungadlali qho kunganciphisa amathuba wayo okudlalela iqela loMzantsi Afrika lombhoxo.  
“Kunyaka ophelileyo ndidlale kwiqela leSA A – kodwa ukungadlali rhoqo kuza kuwanciphisa amathuba okuba ndibizwe kwakhona,” itshilo le nzalelwane yaseTsholomnqa. 
UMapimpi, 27, ukholelwa kwelokuba le mingeni ajongene nayo iza kumenza abe ngumdlali ongcono.  
“Asikaqhelani kakuhle nomqeqeshi weSharks. Yenye into endiqonda ibangela ukuba ndingadlali qho. Imicelimngeni iyamkhulisa umntu, nam ke ndiyakholelwa ukuba iza kundikhulisa,” utshilo uMapimpi. 
Eli tyendyana aliyilibali inkxaso eliyifumana kubalandeli bombhoxo. “Ndiyayibulela inkxaso yabo abalandeli,” uvale ngatshoyo uMapimpi. 
Imidlalo equka amaqela aseMzantsi Afrika kwitumente yeSuper Rugby kule mpelaveki: ILions indendwela iHurricanes e-AAMI Park ngemizuzu engamashumi amabini anesihlanu phambi kweyeshumi kusasa.  
IStomers singquzulana neBulls eNewlands, ngemizuzu emihlanu emva kwentsimbi yesithathu emva kwemini.  
ISharks ziqubisana neeHighlanders, eThekwini, ngemizuzu emihlanu emva kwentsimbi yesixhenxe malanga. Yonke le midlalo iza kudlala ngoMgqibelo umhla wesihlanu kwekaCanzibe."	not available
entertainment	Uzifumana phi iinkqubo zakho zikamabonakude ngeli xesha lebhola?	"INDEBE yeHlabathi yebhola ekhatywayo ( 2018 FIFA World Cup ) iyaqala namhlanje uLwesine umhla we14 kweyeSilimela 2018 kwilizwe laseRussia. Oku kuthetha ukuba iinkqubo zesiqhelo zeSABC1 ziza kuphazamiseka ngenxa yale tumente. 
ISkeem Saam, iGenerations kwakunye noUzalo kuza kunyanzeleka zithuthele kwiSABC2 neSABC3 ngethuba lokuqhuba kolu khuphiswano de kube ngumhla we15 kweyeKhala. Amaxesha esiqhelo wona awatshintshwanga. 
SKEEM SAAM – Sithuthela kwiSABC2 ngecala emva kwentsimbi yesithandathu ukususela ngomso uLwesihlanu umhla we15 kweyeSilimela. 
GENERATIONS: THE LEGACY – Ithuthela kwiSABC3 ngentsimbi yesibhozo ukususela namhlanje uLwesine umhla we14 kweyeSilimela. 
UZALO – Luza kudlala kwiSABC2 ngecala emva kwentsimbi yesibhozo ukususela ngomso umhla we15 kweyeSilimela. 
IGenerations iza kufuduka kuqala ngenxa yosasazo lomsitho wokuvula iNdebe yeHlabathi namhlanje uLwesine. 
Lo msitho wokuvula uza kusasazwa ngqo kwiSABC1 ngentsimbi yesithathu emalanga, nto eza kwenza kuchaphazeleke iinkqubo zesiqhelo. Umsitho wokuvula uya kulandelwa ngumdla wokuqala phakathi kweRussia neSaudi Arabia ukuqala ngentsimbi yesihlanu. 
Ubume beenkqubo ngomhla we14 kweyeSilimela: 
15:00 Umsitho wokuvula 
16:00 Build-Up 
17:00 Umdlalo uyaqala 
19:00 Wrap-Up 
19:30 Skeem Saam 
20:00 Iindaba 
20:30 Uzalo"	not available
sports	Ezimnyama zimenye Amakhosi phambi kwendimbane yabalandeli bebhola eFNB Stadium namhlanje	"Ezimnyama zimenye Amakhosi phambi kwendimbane yabalandeli bebhola emdlalweni weCarling Black Label obuvutha bhe eFNB Stadium ngenjikalanga yanamhlanje. Emdlalweni ewudlale kakuhle kakhulu, i-Orlando Pirates ibethe iKaizer Chiefs ngamagowuli amabini eqandeni (2-0). Amgowuli amahle afakwe ngu-Augustine Mulenga noThembinkosi Lorch kwisiqingatha sokuqala somdlalo. Amabhakaniya asilawule isiqingatha sokuqala somdlalo ngokupheleleyo – kodwa iChiefs yona idlale isiqingatha sesibini ngcono. UJuctice Chabalala, uHappy Jele, uMthokozisi Dube no-Innocent Maela badlale kakuhle emva – kodwa kubekho ukuhexa phaya naphaya emdlalweni wabo phantsi koxinizelelo kwisigaba sesibini. UDaniel Cardoso, uEric Mathoho noLorenzo Gordinho ngabona badlali abebexakekile emdlalweni ngenxa kaLorch, uMulenga noVincent Pule abebephuma izithuba befunt’ ebilapha. Abalandeli bePirates baza kuvula isizini bonwabileyo emva kokuba iqela labo libethe iChiefs emdlalweni weCarling Black Label Cup ka-2019 obunamathuba macala omabini. 
Umdlalo utake iintlantsi zisuka. Omabini amaqela adlale ibhola entle futhi kubonakala ukuba afuna ukufaka amagowuli. Unozinti wePirates, uWayne Sandilands, uvale ibhola emzuzwini wokuqala womdlalo. Khange kube kudala, EzikaMagebhula zihlasele ngamandla zisebenzisa uThembinkosi Lorch no-Augustine Mulenga – kodwa iinzame zabo abo badlali ziphazanyiswe ngu-Eric Mathoho. Umdlali wasemva weChiefs, uDaniel Cardoso, ukhabe ibhola ngobuchule esendaweni entle – kodwa ibanjiwe nguSandilands. Khange kube kudala, uMulenga wabhakuzelise umnatha ngebhola entle emva kwempazamo eyenziwe nguBruce Bvuma noGordinho emva. ULazarous Kambole uphose ithuba elihle ebhokisini emva kokunikelwa ibhola entle nguRamahlwe Mphahlele – odlalelwe kakuhle nguDumisani Zuma noKhama Billiat. UThembinkosi Lorch ubhalisile ebhodini igowuli lesibini elihle ethe qelele. Emva kokonzakala kukaMphahlele, uReeve Frosler ungenile endaweni yakhe. 
Abalandeli bePirates bafake uFortune Makaringe endaweni kaLorch obeyiphethe mbengwana iChiefs kwisigaba sokuqala. Kanti wona Amakhosi afake uKabelo Mahlasela endaweni kaSiphelele Ntshangase. Amaqela omabini athathe umdlalo awunyusela kwinqanaba eliphezulu. ULeonardo Castro wonzakele efika ebaleni emva kokungqutya nguJustice Chabalala. Phambi kokuphuma kwakhe, uKhama Billiat ukhabe imbumbulu yebhola etyhilizwe ngeminwe yesandla uSandilands odlalela kakuhle kakhulu kwizigaba zomdlalo zozibini. Abuye ngamandla Amakhosi emva kokwenza iinguqu eziliqela. UNurkovic noManyama bafike bashukumisa umdlalo – kodwa uChabalala noHappy Jele bacime yonke loo ntlantsi. UGabadinho Mhango, ongene kwisigaba sesibini, ukhe walifumana ithuba – kodwa akakwazi ukulisebenzisa. Endaweni yokunikela ugxa wakhe, uMakaringe ukhethe ukuzikhabela ibhola ephume ecaleni. Iphumelele iPirates ngo’2-0 
  
Kaizer Chiefs: Bruce Bvuma, Ramahlwe Mphahlele, Daniel Cardoso, Eric Mathoho, Lorenzo Gordinho, George Maluleka, Siphelele Ntshangase, Khama Billiat, Dumisani Zuma, Bernard Parker, Lazarous Kambole. 
Orlando Pirates: Wayne Sandilands, Mthokozisi Dube, Happy Jele, Justice Chabalala, Innocent Maela, Ben Motshwari, Thembinkosi Lorch, Vincent Pule, Luvuyo Memela, Augustine Mulenga, Justin Shonga."	not available
sports	“Sifumene abadlali abatsha nabazimisele ukuyinceda iChippa United”	"East London –  Njengokuba isiqalo sesizini entsha sisondela, phantse onke amaqela adlala kwiPSL asemaphethelweni amalungiselelo awo. UDan “Dance” Malesela, obuyele kwiChippa United njengomqeqeshi ekupheleni kwesizini egqithileyo, kulindeleke avavanye abadlali bakhe abatsha xa iqela lakhe lidibana neFree State Stars kumdlalo wesibini weMaizer Cup ngentsimbi yeshumi elinambini emini ngomso eJames Motlatsei Stadium. IiChilli Boys ziyinxalenye yeMaize Cup kulo nyaka equka amanye amaqela aquka iKaizer Chiefs neBuya Msuthu edlala kwi-ABC Motsepe League. Iqela likaDance lingafumana uvavanyo olufudumeleyo mhlawumbi neChiefs ukuba omabini la maqela akwazile ukuphumelela imidlalo yawo yokuqala. 
Kutshanje abaphathi beChippa United babonise ugxudululu lwabadlali abalishumi elinesine bonke esihlangalaleni kwinkomfa yamajelo endaba eNelson Mandela Bay Stadium. Abadlali abatsha bayathembisa – kodwa bangena ezindaweni yeziqwayi zabadlali ezithengiselwe amanye amaqela yiChippa United. amagama wabadlali ngaba: Boikanyo Komane, Daine Klate, Jabulani Shongwe, Kabelo Seakanyeng, Lucky Setelele, Ludwe Mpakumpaku, Ntshuxeko Ndlovu, Ntwenhle Zondo, Ruzaigh Gamildien, Tebogo Makobela, Tebogo Tloloane, Thabo Ntethe, Thatayaone Kgamanyane, noZusakhe Sali. IChippa inethemba lokuba aba badlali bakuthi bayincede ifumane indawo kwiTop 8 kwisizini entsha okanye kubekho indebe eyifumanyo. Abadlali abathengisiweyo baquka uPaseka Mako, uLinda Mntambo, u-Abel Mabaso (bonke baye kwi-Orlando Pirates), uBuyani Sali, uBantu Mzwakali, uGift Motupa noBrighton Mhlongo bona bathathwe yiBidvest Wits. 
UDan Malesela ubamkele ngezandla ezishushu abadlali abatsha watsho esithi ucela abantu baseMpuma Koloni ukuba balixhase iqela lakhe ngokupheleleyo ukuze likwazi ukuphumeza iinjongo zalo. “Sonelisekile ngumgangatho wabadlali esibafumeneyo phambi kwesizini entsha. Ndifuna ukubulela inkxaso esiyifumene kusihlalo weChippa United, uSiviwe Mpengesi, nabaphathi beqela bonke. Sifumene abadlali abasebatsha nabazimiseleyo ukuyinceda iChippa United kwiminqweno yayo yesizini. Siyazi kumele sizimisele ukuze sibonwabise abalandeli bethu kwilizwe lonke. Asinokuwenza sodwa loo msebenzi. Sicela inkxaso kuni balandeli,” utshilo uMalesela owagxotha emva kwemidlalo emithathu qha ekuqaleni kwesini egqithileyo."	not available
politics	Uzakuthweswa isidanga sobugqirha uRamaphosa	"Usekela mongameli weli uCyril Ramaphosa uzakunikwa isidanga sobugqirha kwezomthetho ngomso yiyunivesithi yaseVenda.  
Ibhunga elilawula eli ziko livumelene ngamxhelo mnye ngokunika uRamaphosa esi sidanga ngenxa yenxaxheba yakhe ngethuba kwakusungulwa umgaqosiseko weli.  
URamaphosa ukhe wasebenza nje ngengqonyela yala yunivesithi ukusukela ngonyaka ka-1997 ukuya ku-2009.  
Ngexesha lakhe kula yunivesithi ukwasetyenziswe nje ngobuso bela ziko nalapho wathi waqokelela imali ekwibhiliyoni yeerandi (R1-Billion) eyathi yasetyenziswa ukuvuselela iziseko zelaziko. 
URamaphosa ufunde isidanga somthetho kwiyunivesithi yoMzantsi Afrika emva kokuba wayegxothwe kwiyunivesithi yaseTurfloop nesele ibizwa ngokuba yiYunivesithi yaseMntla (University of the North).  
Lo kaRamaphosa wayelilungu eliphambili kumbutho wabafundi iSouth African Students Organisation (SASO) ngeloxesha. La yunivesithi kulindeleke ukuba iqhube uthweso zidanga lokugqibela kulo nyaka."	not available
sports	UDan “Dance” Malesela uzakuhlala kwiChippa United	"Emva kokuphela kwesizini yePSL ka’’2016/17, abalandeli bebhola eMpuma Koloni baye bazibuza umbuzo: ingaba uzakuhlala na uDan Malesela kwiChippa United?  
IChippa United isinde cebeshu ezembeni kwisizini edlulileyo emva kokungaqhubi kakuhle kwimidlalo yePSL kwizigaba zozibini zesizini.  
Ukungaqhubi kwayo kakuhle kwakhokelela ekunqunyanyisweni kukaDan Malesela ngabaphathi beChippa United. 
 Indawo yakhe yathathwa nguMbuyiselo Sambu – isekela mqeqeshi – kodwa kwathi lakubethwa iqela kwimidlalo emithathu ilandelelana, wabuyiswa uMalesela. Ekubuyeni kwakhe iiChilli Boys zabetha iSuperSport United ngo’3-0 eBhayi, zaze zabambene neFree State Stars ngeqanda kumdlalo wokugqibela. 
Ngokwengxelo yephephandaba laseGoli, izikhulu zeChippa United zigqibe kwelokuba ahlale umqeqeshi emva kokuyisindisa ezembeni.  
“Umqeqeshi uneminyaka emithathu yesivumelwano neqela, kwisizini ezayo uyabuya. Ungumqeqeshi wethu. Sesithethile naye ngemiba emininzi equka indlela yokukhangela abadlali abatsha,” utshilo uLukhanyo Mzinzi. 
Ukugqwidiza kweChippa ekuzeni kuphela kwesizini kudale unxunguphalo kakhulu kubalandeli bebhola eMpuma Koloni – kodwa baye bakhululeka emva kokulwa kwayo kwimidlalo yokugqibela.  
Nangona bekukho elo xhala – kodwa iChippa yenze inkqubela kwiNedbank Cup nakwiMTN 8 okokuqala ukusukela ngo’2010 eyafika ngaye kwiPSL. Kulindeleke abadlali babuyele enkomeni kwinyanga yeKhala. 
pedro.mapelo@inl.co.za"	not available
sports	George Dearnaley: Ukuyibamba ixesha elide iChiefs ibe yinto enkulu kuthi	"Umlawuli weThe Magic FC ubaqhwabele izandla abadlali bakhe emva kokusokolisa iqela elikhulu emdlalweni weNedbank kutshanje. UGeorge Dearnaley uthw ubuyela eKapa ezingomba isifuba ngenxa yomsebenzi omhle owenziwe liqela lakhe noxa (ekugqibeleni) liye labethwa ngamagowuli amathathu eqandeni (3-0) yiKaizer Chiefs emdlalweni weNedbank Cup obumhle eNelson Mandela Bay Stadium ngeCawe edlulileyo. Kuye kwanyanzeleka umdlalo uye kwixesha elongezelelweyo emva kokuphela (kwawo) kungekho qela elibhalisileyo ebhodini. Amakhosi ancedwe yipenela efakwe nguDaniel Cardoso emva kokuwiswa kukaKhama Billiat ebhokisini sekuphele ikhulu lonke lemizuzu emdlalweni. Amanye amagowuli amabini afakwe nguPhilani Zulu noBilliat. 
Noxa iChiefs ikwazile ukudlulela kumjikelo olandelayo weNedbank Cup – kodwa iThe Magic, edlala kwi-ABC Motsepe League, iya kuhlala ikhunjulwa njengelinye lamaqela adlala kakuhle futhi elasokolisa iChiefs. UDearnaley uvuyisene neChiefs watsho eqhwabela izandla abadlali bakhe emva komsebenzi oncomekayo abawenzileyo. “Mandithi huntshu kwiChiefs kuqala. Impumelelo ibiyifanele ngoba yiyo ebinamathuba acacileyo nekwaphose amathuba amaninzi kwimizuzu engamashumi alithoba. Sigoduka nebali elithi iqela lethu (The Magic FC) elingenayo imali nezixhobo ezifanelekileyo likwazile ukusokolisa iqela elikhulu eMzantsi Afrika imizuzu elikhulu enesihlanu. Kuthi yinto enkulu kakhulu leyo kwaye belikhona nethuba lokuyiwisa iChiefs – eyona nto ebinqwenelwa ngabantu abaninzi ngaphandle kwabalandeli beChiefs kuphela,” utshilo uDearnaley emva komdlalo. 
Umlawuli weMagic uthe bebesazi ukuba kwixesha lokuphumla; yiChiefs ebinethuba lokuphumelela umdlalo ngoba abadlali bakhe bebediniwe. “Sonwabile kakhulu ngoba abadlali bethu bebezinikele emdlalweni. Umahluko phakathi kweqela elidlala kwiMotsepe League nelidlala kwiPSL ibe kukulungela umdlalo kuphela. Besisazi ukuba kuza kubanzima kuthi xa kusiyiwa kwixesha lokuphumla. UThando Mngomeni ukhumbuze abantu abaninzi into awayeyiyo ngethuba esadlala kwiPSL, uTshepiso Tlhapi, omdala naye, udlale kakuhle. Ukubambana (ukuyisokolisa) neChiefs ixesha elide yinto enkulu kuthi. Abadlali bethu bebediniwe – kodwa ndingatsho ukuba iziphumo zomdlali azichazi ncakasana okwenzekileyo emdlalweni,” uvale ngaloo mazwi uDearnaley emva komdlalo."	not available
politics	Libuyela enkundleni idabi leDA noMotsoeneng	"LIBUYELA enkundleni idabi phakathi kweDA noSABC ngelinqanda ukuqeshwa kukaHlaudi Motsoeneng njengegosa eliyintloko elibambeleyo kweli ziko losasazo lesizwe. Oku kulandela isigqibo sebhodi yakwaSABC ebonakalise ukunganiki ngqalelo kwisigqibo senkundla yezibheno ekhabe isicelo sikaMotsoeneng sokubhena isigwebo senkundla ephakamileyo yeNtshona Koloni.  
Le nkundla yagweba ngelithi ukuqeshwa kukaMotsoeneng njengegosa eliyintloo kwaSABC akukho mthethweni. Emva kokuphanza kweenzame zikaMotsoeneng, ibhodi yakwaSABC ibhalele kumphathiswa wezonxibelelwano kweli uFaith Muthambi ngelifuna inkxaso yakhe kwingqesho kaMotsoeneng njengebambela kwesi sikhundla kufanele ukuba uyasityeshela. 
Ilungu leDA ePalamente uJames Selfe uthe, “Inyathelo likaSABC yindelelo kwiinkundla zomthetho, kwaye lisishiya singenayo enye indlela ngaphandle kokuphinda sibuyele ezinkundleni.” Lo mbutho sele ubhalele kumagqwetha awo uwayalela ukuba alungise amaphepha ozakuwafaka enkundleni. USelfe uthe isigqibo sale bhodi sinyahasha amagunya omthetho kweli. 
Ukanti i-ofisi kamongameli weli uJacob Zuma ngoLwesihlanu ivakalise ukusihlonipha isigqibo seenkundla kumba ochaphazela lo kaMotsoeneng. Isithethi sikamongameli Zuma uGqirha Bongani Ngqulunga ubalule intlanganiso phakathi kukarhulumente neejaji zeli nekwavunyelwana kuyo ukuba urhulumente azihloniphe izigwebo nezithintelo eziwiswe ziinkundla zomthetho. NoMkhuseli Woluntu uThuli Madonsela ubhalele kuMuthambi ukuba asikhabe isicelo sebhodi yakwaSABC malunga noMotsoaneng."	not available
sports	Intshatsheli ifuna into ebonakalayo ngemali yeComrades!	"Mva kokufinca umgama ongamashumi asibhozo anesithandathu eekhilomitha (86km) weComrades Marathon, uEdward Mothibi, uyindoda eyonwabileyo kakhulu. UMothobi ebephakathi kwamawakawaka eembaleki zehlabathi ezithathe inxaxheba kwiComrades Marathon – olona gqatso lweembaleki olude kwihlabathi – ekuseni ngeCawe egqithileyo. Umdyarho uqale eThekwini wayokuthi xhaxhe eMgungundlovi. Le mbaleki yaseMntla Ntshona ibhale iincwadi zembali ngokutsha ngokuphumelela iComrades okokuqala njengembaleki emva kokubamba indawo yesine kunyaka ophelileyo. Okwenza ukutshatshela kukaMothibi kube yinto enkulu kukuba ushiye umpondo-zihlanjiwe, uBongumusa Mthembu, ogqugqisileyo kwimidyarho emikhulu eMzantsi Afrika – iComrades neTwo Oceans Marathon. 
Khange akwazi ukuzibamba uMothibi ngenxa yemincili. Ngokuphuma phambili kwiComrades Marathon, uMothibi ifake engxoweni isiqingatha sesigidi (R500 000) namakhulu amabini amawaka erandi (R200 000) kuba eyimbaleki yaseMzantsi Afrika eqale yafika eScottsville Racecourse, eMgungundlovu. Ukufumana isityhwentywe semali kuthetha ukuthi uMothibi ufumene ithuba lokuguqula ubomi bakhe. Khange azifihlele iintatheli emva komdyarho okokuba yena ufuna ukuzenzela into ebonakalayo ngemali yeComrades ngoba ikhono lokubaleka lifutshane. “Abantu basekhaya kubavuyise kakhulu ukuphumelela kwam. Kunyaka ophelileyo ndaye ndathenga indlu. Ndizimisele ukuyibhatala ndiyigqibe ngemali yeComrades ngoba sonke siyazi ukubaleka ngumsebenzi ophelayo,” utshilo uMothibi weNedbank Running Club. 
Ibinguwashiywa nowashiywa phakathi kukaMothibi noMthembu ngethuba ukuya entanjeni – kodwa uMothibi uthi ugqibe kwelokuba ancekelele kunzima. Lo nto imsebenzele ngoba ukwazile ukumshiya ngamendu uMthembi emva kokugqitha iLittle Pollys. Ndithe xa ndibona ukuba uMthembu uvula umsanta, ndiye ndathi kuphelile ngam – kodwa ndiye ndathi mandingaphel’amandla. Ndithe ndiyabona umsantsa uvalekile ndabe ndisenamandla. Ndinyuka eqhineni, ndikhumbule okokuba kwakuthiwe kulapho kufuneka umntu anyuse isantya khona ngoba sube sekukufutshane entanjeni,” utshilo uMothibi. Kamanenekazi, kuphumelele uGerda Steyn."	not available
politics	Iphulo lokunceda abantwana baseRhini	"Liqhutywe ngempumelelo iphulo lokunceda abantwana baseRhini elibizwa ngokuba yiTAG A CHILD THIS WINTER.  
Eli phulo liqale kwiinyanga nje ezimbini ezidlulileyo kulo nyaka sikuwo, kwaye sele lincede ngezilamba abantwana abangathathi ntweni baseRhini abangapha kwekhulu. 
Umsunguli weli phulo uAshia Nkontsa ebambisene Nompumezo Makinana uthi, ngokubona kwabo imeko yabantwana abatsala nzima kumakhaya abo kube kukho nabo bathatha entweni babe bekwisikolo esinye akukho mnandi.  
Uthi ukubona imeko yabanye babantwana abafundela kuyo kumagumbi angenazifestile, iminyango kwanombane beqhaqhazela yingqele kuko okwabachukumisayo. 
“Siye saqalisa ukufuna uncedo kuluntu apho besiqokelela izilamba siqokelela abo bafundi bangenako. Uluntu luzile neempahla abangasazisebenzisiyo bethenga nakwivenkile ezifikelelayo bethengela abantwana. Sakwazi nokufikelela kweli nani sasinalo besijonge lona.”utshilo uNkontsa 
Uthi ngethuba beyokunikeza ngezi zilamba kubantwana esikolweni zange banikeze nje kuphela ngeempahla, baye babanika namazwi enkuthazo bamamela bebanika ithuba nangezinto abanqwenela ukuba zizo ekukhuleni kwabo. 
“Ibeyindima echukumisayo ke leyo ukumamela bona ingakumbi ukubona intwazana evele yalila ngethuba sibomeleza, kwachukumiseka nootitshala babo. Eli ayizukubaliphulo elinye lizakuqhubekeka ukunceda abo basokolayo.” 
abongile.ginya@inl.co.za"	not available
entertainment	I’solezwe Gig Guide no-Agent Lungaz	"Lwesihlanu, Tshazimpuzi 08  
*  Wise Guys (Vincent)  
Djs: Tabloid  Pantsula  Pablo Da Don  Phlux…  
*   Black Spade Entertainment Lounge  
Kwesta (Ingudu) Yoba Unltd  Afrika  Anga Azz  Stixx  Avee..  
*  Kwa Jeff Place N,U 3 (mdantsane)  
Djs: Khanyisa  Onke  Dumsa  Sbee Lentor.. 
*   Ground X Music Lounge  
Djs: Misser House Fanatic  King Wave  Black Man  Pablo Da Don..  
*   So What Lounge (Mtata)  >> Angisto Birthday Party Nasty C (Juice Back) Naak Musiq (Call Out) Young Reezy  Pk  Sugar  Jovisto  Angisto  Myloe  Pk  Devine soul  Dibbz..  
Mgqibelo, Thazimpuzi 09 
*  Ex Africa Music & Wine Lounge  
Djs: Charlie Deepstar  LiquidSoul & King Wave…  
*   Ground X Music Lounge  
Djs: Blackman   King wave  Charlie Deepstar..  
*   Kwa Jeff Place N,U 3 (mdantsane)  
Djs: Joocy (Afrotainment, Thandekile)  Gq Xclsv Welo  Yoba Unltd   Anga Azz  Nhunhuza  ..  
*  Pholas Place (Grahamstown) >>> Jiggas Birthtday  
Djs: Sculptured Music (JHB) Ayaz (MVp) Scorpion Dj  Pablo  Laz Ola (Hip Hop) Justice..  
*  So What Lounge (Umtata)  
Djs: Sugar (CPT) Pk  Jovisto  Angisto  Dibbz  Myloe  Tonic  Phoenix..  
Cawa, Tshazimpuzi 10 
*   Mans Buy & Braai Mdantsane ..No Chill Sundays.. with UELD.. Djs: Pandora  Onke  Nhunhuza  Le Vinnyl…  
*   Oh Mi Bistro Lounge >>>> Deep London Sundays  
Djs: Le vinny Guest .."	not available
sports	Kufuneka aqale ekuqaleni umqeqeshi weChippa United	"Nangona iChippa United ingakwazi ukuphumelela imidlalo ebaleni – kodwa ayinantanga kwicala lokutshintshatshintsha abaqeqeshi.  
Ekuqaleni kwale veki, uNorman Mapeza, waziswe njengomqeqeshi wayo omtsha. Oku kwenzeke emva kokuba uMnu.  
Siviwe Mpengesi esuse esikhundleni uDuran Francis obebambele emidlalweni emibini qha. Kwiiveki ezimbalwa, uMpengesi unike uphum’aphele uClinton Larsen emva kwemidlalo emihlanu.  
UMapeza kuthiwa utyikitye isivumelwano sengqesho seminyaka emithathu engumqeqeshi.  
Kwiminyaka yangaphambili, uMapeza uzenzele igama ebholeni kumaqela afana ne-Ajax Cape Town, iCAPS United FC neFC Platinum – kodwa ukutshintsha izinto kwiChippa United yinto wonke ubani olandela ibhola ekhatywayo afuna ukuyibona. 
UMpengesi uvakalise uvuyo lwakhe ngethuba esazisa umqeqeshi wakhe omtsha. 
 “Siyakuvuyela ukuba nomqeqeshi ofana noMapeza ngoba ungumqeqeshi ohlonitshwayo ngoogxa bakhe ebholeni ekhatywayo.  
Uza namava esicinga ukuba aya kukhuthaza abadlali,” ucatshulwe ngaloo mazwi uMpengesi ngamajelo eendaba.  
OkaMapeza uthatha iqela elitsala nzima futhi elinabadlali abaphazamisekileyo ezingqondweni ngenxa yokutshintshwa kwabaqeqeshi okungenasiphelo.  
IChippa ihleli kwindawo yeshumi elinesihlanu kwiPSL kwaye isakhangela impumelelo yayo emva kokudlala imidlalo esibhozo.  
Ebusuku bangoLwesibini kule veki, uMbuyiselo Sambu obelibambela mqeqeshi, ugoduke ephoxekile emva kokuba iChippa ibethwe ngo’1-0 yiBidvest Wits emdlalweni obuseSisa Dukashe Stadium. 
USambu uzobe umfanekiso weqela elinabadlali abangazithembanga ngenxa yezinto ezenzeka eqeleni.  
Lo nto ithetha ukuthi uMapeza uza kusokola ngoba kufuneka aqale phantsi kodwa ke unexesha ngoba imidlalo isathe nqumama. 
 “Asiwuqalanga kakuhle umdlalo ngoba ukuzithemba kwabadlali kuphantsi.  
Iqela lidlale ngcono kwisiqingatha sesibini, kude kwakho nemingqandandana yamathuba.  
Kufuneka siqinisekise ukuba silungisa ubume beengqondo zabadlali ngoba igowuli elingeneyo emdlalweni libangelwe kukulahleka kwengqiqo yabo sekuphela ixesha,” utshilo uSambu."	not available
entertainment	UMHLOLOKAZI OLIDLOLOKAZI : NguThixo onesitshixo sesibeleko	"UKUQUBISANA noxhatshazo lwabasemzini, ubulolo, uqalo olutsha kwaneengxaki zempilo – zezinye zezinto ofunda ngazo kwincwadi kaUnathi Mkabile ethi UMHLOLOKAZI OLIDLOLOKAZI – THE BARREN WIDOW. 
UMkabile ngumhlolokazi wemvumi yeGospile engasekhoyo uMfundis’ uNkomfa Mkabile. 
Incwadi yalo mhlolokazi , ibalisa ngoxhatshazo athi amanina alufumane xa ethe ala ukuphila ngendlela efunwa luluntu. 
“Le ncwadi iza nethemba kwaye iphilisa abo bahambe le ndlela sele ndiyihambile,” kutsho uMkabile encokolela I’solezwe lesiXhosa. 
Le nkosikazi ithi le ncwadi iza kukhulula loo makhosikazi anzinyelwe kukufumana abantwana ukuze angazivi engengomanina ngokupheleleyo. 
“Abahlolokazi nabo baza kufunda ngoko bahlangabezene nako kwaye bafumane amandla kule ncwadi,” kutsho uMkabile. 
UMkabile uthi kususela oko washiywa ngumyeni wakhe, uMfundis’ uNkomfa, kunzima ukuqhubekeka nobomi. 
“Ndiye ndajongelwa phantsi, ndathukwa kwaye ndisisigculelo kwizigqubu zentlebendwane kuba ndingazali. 
” Abantu bandijajile. Bendibeka amabala. Bendixelela indlela ekufanele ndibuphile ngayo ubomi bam. Ndakungenzi ngendlela yabo, bandiphatha ngathi andingomntu. 
“Bekukho amaxesha ndibakholelwe. Oko kuye kwangcono ngethuba ndiqokelela iingceba zam ezophukileyo, ndazidibanisa ngokuzithanda nokuzithemba,” kutsho lo mhlolokazi. 
Uthi ngethuba egalela umhlaba kwibhokisi yomyeni wakhe, inxenye yobomi bakhe yasala kweloo ngcwaba, enqwenela ukungcwatywa naye. 
” Ndandindindisholo, ndilahlekile kwaye ndisentlungwini. Ndaziva ndilahliwe kwaye ndingathandwa. Ndandinqwenela ngathi ndingangcwatywa naye,” kutsho uMkabile. 
Uyavuma ukuba uyifumene inkxaso nentuthuzelo kusapho nezihlobo. 
“Kodwa inxeba lalinzulu. Ndaye ndabhitya, ndingatyi. Ndandihlala ndilila – ndihlala phambi komabonakude iiyure ngeeyure ndingasuki. Ndivalela ngaphandle abantu abaninzi babezama ukuzisondeza kum.” 
UMam’ uMkabile uthi ngamanye amaxesha wayeziva enomsindo kumyeni wakhe ngokumshiya. 
” Kwakuneentsuku endandizifumana ndinomsindo kuNkomfa ngokundishiya. 
Izinto esasizicwangcise kunye zazitshatyalaliswe kukusweleka kwakhe. Andinakube ndibe nabantwana bakhe. Andikwazi kuba nabantwana. Oku kwandenza ndilijonge ngelinye iliso ilizwe. Kwafuneka ndibuqale ekuqaleni ubomi,” kubalisa lo mbhali woMhlolokazi Olidlolokazi. 
UMkabile uthi ukuthandaza nokwabelana ngebali lakhe nabo badlule kubunzima obufana nobakhe kwamnceda kakhulu.” 
“Andinazo iimpendulo kwiingxaki zakho zonke. Kodwa zithande, kuba usesona sipho uThixo akuphe sona,” kutsho uMkabile. 
“Akuyiyo le nto bathi abantu uyiyo, kodwa uyile nto athi uThixo uyiyo. 
Phakama  ngaphaya kwezithuko, intlungu nokuphoxeka. NguThixo yedwa onesitshixo sesibeleko. Nokuba uyakwazi ukuba nabantwana okanye akukwazi, kodwa usenguye umama,” kuvala uMkabile. 
Incwadi kaUnathi Mkabile ifumaneka ngokutsalela kule nombolo: 0604223964 
Facebook: 
UMHLOLOKAZI OLIDLOLOKAZI 
Instagram: 
THE BARREN WIDOW"	not available
sports	AmaBhokobhoko anomdlal’ onzima, eGqeberha!	"AmaBhokobhoko azichithile iintente zawo eKapa emva kokubetha amaNgesi ngempelaveki egqithileyo ayokuzigxumeka eGqeberha – apho aqale khona amalungiselelo weCastle Lager Rugby Championship. Oku kwenzeka kakuhle emva kokuba uMzantsi Afrika uziqaqambise ngokubetha iBritish & Irish Lions ngo’19-16 emdlalweni obunzima eCape Town Stadium. UMorne Steyn noChelsin Kolbe babe ngamaqhawe emva kokukhulula AmaBhokobhoko abethe kowonna mdlalo obalulekileyo. Agoduke ephaca kwakhona amaNgesi – kodwa enawo umdlalo awuphumeleleyo phambi kokubethwa kwemibini. Ngoku iqela likaJacques Nienaber, ozingomba isifuba emva kokuzuza indebe yakhe yokuqala exhuzula imikhala, liza kudibana namane amaqela alushica afana neNew Zealand, iArgentina ne-Australia emidlalweni yeRugby Champioship. 
Abadlali abafana noRG Snyman, uDuane Vermuelen, uRosko Specman, uJaden Hendrikse noJohan Grobbelaar basenkampini yeSpringbok nabo. Ethetha ngokubetha amaNgesi nangokulindeleke kwiqela lakhe xa lidibana ne-Argentina emdlalweni wovavanyo wokuqala ngoMgqibelo, uNienaber uthethe wenjenje: “Siyazingca ngokuphumelela iCastle Lager Lions Series – kodwa ngoku sinomnye umsebenzi osimeleyo. Yonke into esiyenzayo enkampini yethu kufuneka iqinise umsebenzi esiza kuwenza ngoMgqibelo. Sinemidlalo ebalulekileyo eNelson Mandela Bay phambi kokuntingela kwelase-Australia – apho siza kudlala umlenze wesibini. Okubalulekileyo kuthi ngoku kukuthatha apho siyeke khona emidlalweni egqithileyo. 
Songeze abanye abadlali ngoba sikhangela indlela yokuqinisa indlela esidlala ngayo sikwazi nokuphumza abanye abadlali,” utshilo uNienaber. Kanti naye uKapteni weSpringbok, uSiya Kolisi, uliqhwabele izandla iqela elibethe amaNgesi watsho ebalula kakhulu indima eyenziwe nguLukhanyo Am, uWillie le Roux noChelsin Kolbe. “UChelsin ngumdlali owasebenzisa kakuhle amathuba awafumanayo. Siyazingca kakhulu ngomsebenzi wakhe. Kodwa kufuneka sibancome nabantu abaze nebhola uLukhanyo noWillie. Ndibaqhwabela izandla oogxa bam ngoba benze umsebenzi omhle ngexesha elinzima emdlalweni. Okuhle ngeqela esinalo kukuba wonke umntu usebenza ngokuzimisela,” utshilo uKolisi."	not available
sports	Imbali kwiHighlands Park ngokungena kwiMTN 8	"Kwenzeke imbali kule veki ebholeni ekhatywayo eMzantsi Afrika ngethuba iHighlands Park ingena kwisigaba sokugqibela seMTN 8 emva kokubetha iPolokwane City ngo’4-3 kumapenela emdlalweni obubanjelwe eMakhulong Stadium.  
Kokokuqala iHighlands Park ifumana ithuba lokulwela indebe kwiPSL ukusukela oko yathi yanyuselwa kunyaka ophelileyo. 
 Ngaphandle kwamathandabuzo, ukuqeqeshwa ngumqeqeshi onamava ebholeni njengomntu ofana no-Owen Da Gama,  
kuyincedile iHighlands Park nakubeni ukuqokelela kwayo abadlali abanesakhono, abazimiseleyo nabanamava ingezozinto ezinokusengelwa phantsi.  
Endleleni yeHighlands eya emdlalweni wokugqibela wolona khuphiswano olunomtsalane, iMTN 8, iguqise phantsi amaqela ahlonitshwayo njengeCape Town City ngo2-0, yalandelisa ngeOrlando Pirates ngo’1-0 phambi kwePolokwane City egolozileyo emdlalweni emibini ephele kungafakwanga igowuli kuyo. 
UDa Gama, obemincile ngethuba kukhatywa amapenela, uzamkele iziphumo zomdlalo kodwa wavuma ngelithi iqela lakhe lisokole.  
Ngoku iHighlands Park iza kuzama ukuqokelela amanqaku apheleleyo emdlalweni weAbsa Premiership eza kudibana kuwo neBaroka FC ngentsimbi yesithathu ngeCawe ePeter Mokaba Stadium.  
Emidlalweni emine eyidlalileyo iHighlands Park, idlale ntanganye kwemibini, iphumelele kanye phambi kokubethwa komnye.  
Yona iBaroka idlale imidlalo emihlanu. Ibethwe kabini, yadlala ntanganye kwemibini yaze yaphumelela komnye umdlalo. 
Imidlalo yePSL: 
NgoMgqibelo: Polokwane City vs SuperSport United @Old Peter Mokhaba Stadium, 15:00;  
Stellenbosch vs Black Leopards @Athlone Stadium, 15:00; Chippa United vs Bloemfontein Celtic @Nelson Mandela Bay Stadium, 15:00; 
 Mamelodi Sundowns vs Maritzburg United @Lucas Moripe Stadium, 18:00;  
Bidvest Wits vs Orlando Pirates@Moses Mabhida Stadium, 20:15 
NgeCawe: Cape Town City vs Golden Arrows@Cape Town Stadium, 15:00;  
Baroka FC vs Highlands Park@Peter Mokaba Stadium, 15:00"	not available
sports	UKambole uyihlangule iChiefs ixinaniselwe liqela laseNtshona Koloni	"Amakhosi aye anyanzeleka amkele umnqongo wenqaku emva kokuba engakwazanga ukuyoyisa iStellenbosch elwileyo emdlalweni we-Absa Premiership ophele ngo’1-1 e-Orlando Stadium. Umdlalo uqale ngesantya esiphezulu, iqela laseNtshona Koloni ilelona lihlaselayo. USiphelele Ntshangase, onikwe ithuba elimnqabeleyo lokuqala umdlalo namhlanje, ebebotshwe noWillard Katsande esiswini – emva kufakwe uSiyabonga Ngezane endaweni ka-Eric Mathoho obengekho ngenxa yamakhadi amaninzi. ULee Langeveldt ngunozinti wokuqala osebenzileyo emdlalweni emva kokubamba ibhola ebikhatywe nguReeve Frosler. Kuye kwanyanzeleka umqeqeshi weChiefs enze utshintsho olukhawulezileyo emva kokuba uLeonardo Catsro eye wonzakala emdlalweni usaqala. Indawo yakhe ithathwe nguSamir Nurkovic ongazukudlala kwiveki ezayo emva kokufumana ikhadi elityheli namhlanje. 
Kuyiwe kwixesha lokuphumla iStellenbosch iphala phambili ngegowuli elihle elifakwe nguLeletu Skelem ngentloko emva kokufumana ibhola ku-Ashley Du Preez oshiye amadoda weChiefs elele phantsi. Ihlasele iChiefs macala onke – kodwa abadlali beStellenbosch bebethe qwa emva begadwe nguLangeveldt. Ekuqaleni kwesigaba sesibini, uMiddendorp ufake uLazarous Kambole, uKgotso Moleko noDumisani Zuma, ekhupha uNtshangase, uKhama Billiat noSiphesihle Ntiya-Ntiya. Umdlalo uye watshintsha ngokwenene. UKambole uye wayihlangula iChiefs ngegowuli emzuzwini wamashumi amahlanu anesibhozo kwisigaba sesibini. Amakhosi asilawule ngokupheleleyo isigaba sesibini somdlalo – kodwa into ayivinjwe yiStellenbosch ligowuli engeliqinisekise impumelelo yawo. Nangona kunjalo, Amakhosi asephezulu, ashiya iMamelodi Sundowns ngamanqaku amathandathu."	not available
entertainment	NWELEZELANGA-The Star Child:  Ingantoni le ncwadi?	"Kwakukho isinyanya esifuna ukuzalwa, sizokugqithisa umyalezo kubantu abaphilayo abasemhlabeni.  
Kweliny’ icala kukho umama ongafumani bantwana uNokwakha, owenyukayo waya entabeni eyokuthandaza kuQamata ukuba afumane abantwana. 
Ukuzalwa kwalo mntwana, kwakusaziwa ziingwevu ekuhlaleni, kodwa iyinto efihlakeleyo emabalini abaliswayo. Abantu abasebenza ngobumnyama okanye abathakathi, nabo babesazi ukuba kukho umntwana onje ozayo, befuna ukuyinqanda loo nto, kuba besazi uzokuthini. Basebenzisana nomama oncedisa ukubelekisa abo bakhulelweyo, ngelithi umntwana omhlophe ngokugqithisileyo (albino) uyabulawa kuba sisiqalekiso.  
Uthe akuzalwa umntwana, wazalwa eyi-Albino. Umama ongumbelekisi waxelela umama womntwana ukuba, ukuzala umntwana okwesi simo sisiqalekiso. Baye bavumelana ukuba bamphose emanzini, benjenjalo ngokwenene, bajika emva kwesi senzo bagoduka. 
 Kwelinye icala ngezantsi kwalo mlambo kwakukho mama uthile, owayeyokuthandaza, ethandazela imvula, wayesele eneentsuku ezisithoba ezilile, engafaki kutya emlonyeni, efuna izityalo zakhe zifumane imvula. 
 Iye yanetha imvula, wadibana nomntwana lowo edada kuloo manzi, wamthabatha wagoduka naye.  
Uqala apho umdla webali elibizwa ‘’Nwelezelanga-The Star Child’’. Ipapashwe ngabakwa Jacana Media, kwaye sele isunguliwe kwiidolophu ezifana neTlokwe kunye neRhawuti. Elinye icala kule ncwadi, libonisa uNwelezelanga ephila kolwa sapho lumchole lwamkhulisa, kwelinye icala sibonisa okuqhubeke kumama owazala umntwana nalowo wayembelekisa.  
Ngokunjalo sive okuzakuqhubeka xa kudibana ezi ntsapho zimbini, icala lomama owabeleka umntwana, nelo lalowo wakhulisa umntwana. Leyo yincwadi ebhalwe sisandla sika-Unathi Magubeni equlethe izahluko ezingama-20.  
Xa simbuza ngengcamango yeli bali uthe: “Kunzima ukutsho lisuka phi, ndingathi sisiphiwo. Eli libali belifuna ukubaliswa, lelexesha elo siphila kulo. Lisuka kubantu abangaphezulu kum okanye izinyanya,” utshilo.  
UMagubeni uzalelwe eN.U.2 eMdantsane nalapho enze khona amabanga aphantsi naphezulu. Wenze izifundo zeManagement Technology kwiYunivesithi yaseCape Peninsula Technology. 
 Ebalisa ngothando lwakhe lokubhala, uMagubeni uthe: “Ndaqala ngexesha lokubhalelana iileta, ndaze ndangena ekubhaleni imibongo neyayiman’ukupapashwa.” Imisebenzi kaMagubeni yemibhalo yemibongo sithetha nje ikumathala amaninzi kweli jikelele. 
 UMagubeni, nokwaligqirha, uthi ukubhala kwakuyinto emkhathazayo, neyayimtshisa ixesha elininzi. Incwadi yakhe yokuqala yango-2010 nguShades of Black, nathi ayizange iqhube kakuhle. Incwadi ebhalwe ngo2015 uNwelezelanga-The Star Child akhange kube lula ukuyipapasha. “Azange ndityhafe ukulwela ukuba mayipapashwe nangona kwakunzinyana nje.”  
UMagubeni ukholelwa ekubeni abantu bangayitolika ngeendlela zabo ezohlukeneyo le ncwadi. UNwelezelanga usungulwe ngomhla we-28 kuTshazimpuzi 2016, kwaye iyafumaneka kwiivenkile ezithengisa iincwadi.  
Incwadi ifumaneka ngolwimi lwesiNgesi, ecacisa ngoku: “UChinua Achebe wathi, ‘yasibona esi siNgesi basifundisa sona, sakwenza izinto ezingazange zabonwa ngaso, sakubalisa amabali angazange abaliswe ngaso.” Uthi ababhali abaziingcali zolwimi lwesiXhosa bamkelekile ukuyiguqulela esiXhoseni.  
Abo bafuna uku-odola le ncwadi, bangathumela imbalelwano ye-email ku: sales@jacana.co.za"	not available
entertainment	OwaseMthatha ufumen’ ithuba kwiGenerations	"EMVA kokubukelwa nguMbongeni Ngema edlala kumdlalo weqonga iSarafina eKapa, oko kwaba sisiqalo somdla wokulingisa kwityendyana laseMthatha, uSivuyile Titi.  
Ukususela ngoko, uTiti, 26, onkaba iseXhongorha kwaMbozwana, wafuna ukuzibonakalisa nangakumbi kwicala lokulingisa.  
Emva kokuxelela uNgema ukuba ufuna ukulingisa kwimidlalo kamabonakude, wagqiba kwelokufudukela eRhawutini, apho afike wabhalisa igama lakhe ngokudlala iindinyana ezincinane kwimidlalo emikhulu efana ne-7de Laan, The Queen nakwiThe Imposter. 
 Kwezi ntsukwana zizayo siza kubona uTiti edlala indinyana engephi kwiGenerations – The Legacy, ekudala enqwenela ukudlala kuyo. I’solezwe lesiXhosa lincokole noTiti exakekile elungiselela ukuya kwiseti yeGenerations, nalapho avakalise ukuba ufile yimincili.  
“Kudala ndinomnqweno wokuba phaya kwiGenerations, ndithandazela ibe yindima enkulu. Ndinemincili, andazi nokuba ndithini!” kuvakalisa uTiti, watsho esithi ubulela usapho lwakhe ngokumxhasa. “ 
Ndibulela inkxaso kusapho lwaMaMpinga, ooDlamini, ooTolo nooMbanjwa,” kutsho uTiti enovuyo.  
Uthi nangona le ndima ayifumene kwiGenerations ingenkulu kuyaphi kodwa ibonakala inkulu kuye. Kulo mdlalo uthi uza kuba ngomnye wabafundi abafunda noNontle noMelokuhle kwaye babonakala bexakekile besenza iprojekthi yesikolo. 
 “Kudala ndayinqwenela le nto ndisakhula,” kutsho uTiti.  
Uthi ubulela nakwi-M Agency eyabona isakhono kuye. Kulindeleke abonakale kwiveki yesibini kuJuni kwiGenerations.  
IGenerations-The Legacy idlala ngoMvulo ukuya ngoLwesihlanu ngentsimbi yesibhozo ngokuhlwa kwiSABC1."	not available
sports	Yintoni imfihlelo kaShalulile oxakileyo kwiDStv Premiership?	"Abadlali basemva kumaqela ohlukeneyo kwiDStv Premiership abalali buhlayo xa beza kudlala neMamelodi Sundowns ngenxa kaPeter Shalulile – ofaka amagowuli ngendlela emangalisayo. UShalulile, 27, ufike kwiSundowns ekuqaleni kwesizini eqhubekayo emva kokuthengwa kwiHighlands Park ngenxa yeliso lamagowuli analo. Ngoku uthe chatha kwiDowns. Akoneli nje ekuwafakeni amagowuli, ukwaluncedo kwabanye abadlali ebaleni. 
Kule sizini, le ndedeba yaseNamibia seyibhakuzelise umnatha izihlandlo ezisixhenxe kwiDStv Premiership kuphela. Ngenxa yokusebenza kakuhle, uShalulile uthiwe jize ngewonga lomdlali wenyanga ekuqaleni kwale veki. Oku kwenzeka emva kokuba uShalulile efake igowuli elincede iSundowns ebethe iTP Mazembe ngo’2-1 kokwayo emdlalweni weCaf Champions League kwiveki egqithileyo. Umbuzo: yintoni imfihlelo kaShalulile? 
“Xa ndithetha inyaniso, ayikokuzilolonga neqela nje kuphela – nam ndisebenza ngokuzimisela ngamaxesha onke,” utshilo uShalulile. “Apho ndisuka khona, nalapha kwiSundowns; mna ndiyashiyeka ejimini emva kokuba iqela ligqibile kuba ndifuna ukuzilola. Soze ndiyiyeke lo nto ngoba yiyo endenze ndabukhali kanje.” 
Nangona esebenza ngokukhuthala uShakulile – kodwa ukungqongwa ngabadlali abasemgangathweni ophezulu kunegalelo kwindlela aqhubangayo. “Ndisemtsha kwiDowns. Ndisafunda futhi ndisoloko ndizixelela ukuba mandilivuze iqela ngokundinika ithuba. Into endikhuthazayo kukuba ndingqongwe ngabadlali abandikhuthazayo nabandithembayo,” utshilo uShalulile. 
Umqeqeshi waMaZulu, uBenni McCarthy, umncomile kakhulu uShalulile. “Ndiyavuyisana noPeter. Ukufanele ukuwongwa ngoba ungumdlali odlala kakuhle kakhulu. Qhubela phambili usenza njalo, ndiyayithanda indlela osebenza ngayo,” utshilo uMcCarthy, naye obeyokwamkela iwonga lomqeqeshi wenyanga emva kokuvusa AmaZulu adlale imidlalo esixhenxe engabethwanga. 
Yena uTapelo Xoki waMaZulu ufumene iwonga legowuli lenyanga. IDowns iza kuqubisana neStellenbosch namhlanje emdlalweni weDStv Premiership ngentsimbi yokuqala. Phakathi evekini, iqela likaMngqithi livuthulule iPolokwane City ngo’4-0 emdlalweni weNedbank Cup."	not available
entertainment	I-SABC 3 ikhangela abasasazi ababini !	"INKAMPANI evelisa imisebenzi yobugcisa ezinze eKapa i-Insync Productions, ikhangela abasasazi ababini abazakwenza inkqubo entsha yezobuchwepheshe.  
Aba basasazi bakhangelwayo, kufuneka babephakathi kwe-19 nama-25 yeminyaka ubudala. Le nkqubo izakusasazelwa abo basafikisayo kwiSABC3. OKUKHANGELWAYO: Kufuneka ube nolwazi olungqamene nezobuchwepheshe, kwaye azi ngokudingwa ngabo baselula kwezobuchwepheshe nalapho banokufumana khona ezo zinto bazidingayo.  
Ukuba uyakwazi ukukhuthaza, utsale umdla, ucele umngeni kwaye unxulumane nabo, lo msebenzi ngowakho. Kufuneka ubenolwazi ngezobuchwepheshe. Le nkqubo ikhangela amagatyana ngokunjalo namagqiyazana aseKapa.  
Ukuba ungathanda ukufaka isicelo – ungathumela iinkcukacha ezi fana nezi: -iCV ekhatshwa yimigcana yenkuthazo (motivation), -Ivideo clip engekho ngaphezulu kwemizuzwana engama-90 (90 seconds), echazayo ukuba kutheni kufuneka kukhethwe wena.  
Konke oko ungakuthumela kule dilesi yemeyile: info@insyncproductions.co.za:"	not available
health	Iphi iKliniki eMagodla?	"Sicela uncedo. Sinengxaki ebuhlungu. Kula lali yakwaMagodla asinayo ikliniki kudala kusithiwa iza kwakhiwa.  Kwezinye iilali iikliniki zikhona, le yethu kunzima.  
Oomakhulu bethu abakwazi kufumana iipilisi zabo zezigulo ngokuba  sikude neekliniki, funeka ukhwele nokuba awunamali, sihambe sithukwa kwezi kliniki ngokuba kukude eNgqamakwe.  
Sibethwa nayimali yokukhwela, xa usiya eNgqamakhwe funeka ubene mali engange 70 randi.  Iphi ke lo mali? Ndicela bethuna khe nisibonelele.  
Andiswa Nukwa eNgqamakwe."	not available
health	Isigidi seekhondom siyafuneka ngokuhlwa	"NGOBUSUKU banamhlanje abantu abakumazwe alishumi elinesithandathu akumazantsi eAfrika, bangabelana ngesondo ngaphandle kokusebenzisa ikhondom ngenxa yokuba rhoqo ngobusuku, abantu bala mazwe banqongotshelelwe ziikhondom ezikwisigidi. 
La mazwe yiBotswana, Angola, Comoros, Democratic Republic of Congo, eSwatini, Lesotho, Madagascar, Malawi, Mauritius, Mozambique, Namibia, Seychelles, South Africa, Tanzania, Zambia neZimbabwe. 
Ukunqongophala kweekhondom kubangela ukunwenwa kwesifo sikagawulayo kwanezifo ezosulela kwabo babelana ngesondo ngaphandle kwezikhuseli. 
Oku kuthethwe nguKingsley Tloubatla wakwaNulatex SA, inkampani yabantu abamnyama eyenza iimveliso zezempilo eziquka iikhondom. 
Kwiveki ephelileyo, uNulatex SA ubhengeze ukuba uza kutyala iR79 million ngeenjongo zokudala imisebenzi engamakhulu amathathu kwiSiza soPhuhliso lwezoShishino eMonti (East London Industrial Development Zone). 
Kwesi siza, ngokokutsho kukaTloubatla, iNulatex iza kuvelisa iikhondom ezikwizigidi ezingamakhulu amathathu ngonyaka. 
UTloubatla uthi iNulatex izakwenza iikhondom zohlobo lweMax izithumele kwisebe lezempilo kuwo onke amaphondo eli kwanakwiAfrika iphela. Iikhondom zohlobo lweMax, zingene endaweni kaChoice, kwaye ziza ngeziqholo ezine – eseStrawberry, Grape, Banana kwaneyoqobo. 
“Abantu baseMzantsi Afrika basebenzisa iikhondom ezikwibhiliyoni (one billion) ngonyaka. Abantu baseAfrika basebenzisa iikhondom ezikwiibhiliyoni ezingamashumi amabini ngonyaka,” utshilo uTloubatla. 
“Eyona nto sizimisele ukuyizuza kukuqinisekisa ukuba ulutsha lwethu, ingakumbi abo bakwiminyaka ekumashumi amabini ukuya phezulu, abachaphazeleki sisifo sikagawulayo. 
“Enye into ebalulekileyo kuthi njengelizwe, kukuqinisekisa ngempilo ende kootata nakoomama bayoma kumashumi asixhenxe eminyaka nangaphaya. Masikwehlise ukwanda kwesifo sikagawulayo kuba kunefuthe kuqoqosho lwethu,” utshilo uTloubatla. 
UTloubatla uthi iNulatex yinkampani yabantu abamnyama, ebone ukuba mayingene kwicandelo lezempilo ngenxa yokuqaphela ukuba kunqongophele iinguqu kweli candelo. 
Lo kaTloubatla uthi ubuninzi beekhondom ezisetyenziswa kweli loMzantsi Afrika zenziwa kumazwe angaphandle. 
 Uthi kwankqu namachiza okuthibaza ubunganga bentsholongwane kagawulayo, enziwa kumazwe angaphandle. 
“Xa sithetha ngeekhondom, uMzantsi Afrika unkqenkqeza phambili ekuzisebenziseni – kodwa abantu abaninzi abayazi le nto.” 
sithandiwe.velaphi@inl.co.za"	not available
sports	UMpengesi uyifuna kwiTop 8 iChippa	"Emva kokuthi khebevu emakhaya ngenxa yeeholide zokuphela konyaka, abadlali bamaqela adlala kwi-Absa Premier Soccer League babuyela emsebenzini kule veki.  
Iqela laseMpuma Koloni, iChippa United, lelinye lamaqela azakwakhelwa umkhanyo kakhulu ngabantu emva kokugqwidiza kwisizini ka-2016/17. Kodwa kule sizini izinto zibonakala zingcono nangoba zisekhona iindawana ezifuna ukuqhoshwa. 
 Usihlalo weChippa United, uSiviwe Mpengesi, ufuna iqela lakhe libe phakathi kwamaqela akwiTop 8 ekupheleni kwesizini futhi lizibekele indawo nakwiCaf. 
Oku kuphume kuMpengesi ngethuba esamkela izitshovu-tshovu zabadlali abane anethemba lokuba bakuthi bancedise ekuqinisekiseni ukuba injongo zalo ziyaphumelela.  
IiChilli Boys zamkele uNkosinathi Mthiyane, uThabo Rakhale, uMxolisi Machupu noLinda Mntambo. Ezinye iindaba ezimnandi kokubuya kukaRoger Sikhakhane ozakusebenza njengomncedisi kaTeboho Moloi. 
UMthiyane ngumdlali odlala ephikweni othembekileyo, wathathwa yi-Orlando Pirates kwiminyaka emibini edlulileyo emva kokugqwesa kwiChippa.  
URakhale ngumdlali onesiphiwo esingumangaliso ephikweni xa kuhlaselwa. Uzakusebenza noTeboho Moloi obesebenze naye kwiPirates ngaphambili. 
 UMachupu noMntambo basuka kwiJomo Cosmos, kulindeleke ukuba bancedise kakhulu phaya phambili kwicala lamagowuli.  
Aba badlali bongeza kwabanye abadlali abaninzi abatyikitywe leli qela phambi kokuqala kwale sizini – kodwa uMpengesi uthi ukufika kwaba badlali kubonisa ukuzimisela kwabo.  
“Ukutyikitya kwethu abadlali abane kubonisa mhlophe ukuzimisela kwethu ngokuqinisa indawo yethu kwiTop 8 nokunxanelwa kwethu ukudlala imidlalo yeCaf. Indlela adlala ngayo uRakhale ihambelana ncam neChippa. Siyamamkela noMthiyane. Eli lithuba lakhe lokuvuselela ikhono lakhe lokudlala ibhola kwaye iyayazi inkqubo yeChippa,” utshilo uMpengesi. 
IChippa United izakungquzulana naMaZulu kumdlalo wePSL ngentsimbi yesithathu emalanga ngeCawe eKing Zwelithini Stadium.  
Njengokuba iChippa ifuna amanqaku amathathu, wona AmaZulu azakube ekhangela indlela yokuziphindezela kwiChippa emva kokubethwa ekuqaleni kwesizini eBhayi.  
AmaZulu azinze kwindawo yeshumi elinanye, impumelelo ingawabeka endaweni engcono kakhulu. 
Imidlalo yePSL: 
NgoLwesihlanu: Ajax Cape Town vs Maritzburg United @Cape Town Stadium 20:00; Bidvest Wits vs Free State Stars @Bidvest Stadium 20:00 
NgoMgqibelo: Polokwane City vs Mamelodi Sundowns @Peter Mokaba Stadium 15:30; SuperSport United vs Kaizer Chiefs @Lucas Moripe Stadium 18:00; Platinum Stars vs Cape Town City @Royal Bafokeng Stadium 20:15; Orlando Pirates vs Baroka FC @Orlando Stadium 20:15 
NgeCawe: AmaZulu FC vs Chippa United @King Zwelithini Stadium 15:30; Bloemfontein Celtic vs Golden Arrows @Dr Molemela Stadium 15:30"	not available
politics	Abahlohli baseRhodes bathi phantsi ngobundlobongela bamapolisa kubafundi	"Iqela labahlohli elizibiza ngokuba yiConcerned Staff kwiYunivesithi iRhodes likhokele uqhankqalazo olungenabundlobongela namhlanje ukubonisa inkcaso yalo kubundlobongela bamapolisa ngakubafundi abaqhankqalazayo. 
  
Umhloli wobuntatheli nolilungu leli qela, uBrian Garman uthi olu qhankqalazo beluzama ukubonisa ukuba uyakwazi ukuqhankqalaza yaye uvakalise ilizwi lakho ngaphandle kobundlobongela ngakwicala lamapolisa okanye abaqhankqalazi.  
  
“Sizama ukufumana indawo enobunono nekuthuleke kuyo ukuze abantu babuyele kule ndawo bekusenzeka kuyo ubundlobongela. Siyayibanga kwakhona le ndawo njengendawo yabafundi baseRhodes nendawo yokwenza uqhankqalazo olusemthethweni,” utshilo uGarman.  
  
Eli qela lithi liyazixhasa iintshukumo zemfundo yasimahla, bekwathi urhulumente akenzi ngokwaneleyo ukuqinisekisa ukuba unikezela ngemfundo ephakamileyo yasimahla.  
  
Abafundi nabasebenzi ebebeyinxalenye yolu qhankqalazo bebephakamise iiposta ezidlulisa umyalezo othi amapolisa mawayeke ukulwa nabafundi. Kukwabekwe iiposta ikhampasi yonke ukuvakalisa izimvo zabantu malunga nendima yeentshukumo zemfundo yasimahla kweli ziko.  
  
Iqela leConcerned Staff lithi alifuni ukuphinda libone abafundi bedutyulwa yaye bephathwa ngobundlobongela ngamapolisa."	not available
sports	ITexus ziintshatsheli ezivunyiweyo eMdantsane!	"Nangona iveki ephelileyo ibi yeyokuphumla kwabanye abantu – kodwa iinkokeli zoMdantsane Local Football Association bezixakekiswe luphuhliso lwabadlali abasakhasayo.  
Amaqela ebhola ekhatywayo anabadlali abadala ababalelwa kumashumi amane akhuphisene kwitumente ebiququzelelwe ngulo mbutho olawula ibhola eMdantsane.  
Le tumente ebixhaswa yiBuffalo City Municipality, ibiquka nehlokondiba lamaqela abadlali abaneminyaka engaphantsi kweshumi elinesithathu, ishumi elinesihlanu neshumi elinesixhenxe. 
Owona mdlalo obujongwe kakhulu ubuphakathi kweGreen Lovers neTexus.  
La maqela mabini athe azibonakalisa kule tumente ukuba ngawona anamandla kwibhola yaseMdantsane. Ngaphezulu kwazo zonke izinto ezenzekileyo kule tumente kukuba abadlali beelokishi ngokwahlukana kwazo bafumene ithuba lokuzivavanya nokuqaqambisa izakhono zabo.  
Umdlalo wamagqibela kankqoyi ubumhle futhi abadlali bamaqela omabini badlale ngokuzimisela. ITexus ibonisile ukuba ifuna ukuphumelela zisuka ngokuthi ifake amagowuli amabini kwisiqingatha sokuqala emdlalweni. 
Loo magowuli anike iTexus ithemba lokugoduka nendebe. Amagowuli alandele emva komdlalo omhle odlalwe ziziquququ zeTexus phantse sonke isiqingatha sokuqala.  
Emva kokufumana iingcebiso ngexesha lokuphumla, iGreen Lovers ibuye ngamandla kwisigaba sesibini. Abadlali baqale ngokudlala umdlalo odibeneyo besebenzisa izakhono zabo namendu.  
Uxinizelelo olufakwe yiLovers kwisigaba sesibini lulo olwenze yafumana amagowuli amabini ngokukhawuleza kwisigaba sesibini somdlalo.  
Lo nto inyanzele umdlalo ukuba uye kumapenela apho iTexus iphumelele ngo’4-3, yaba ithwaliswa isithsaba sobuntshatsheli ekupheleni kwemini. 
Nangona kungekho lula ukuqokelela ulutsha kule mihla – kodwa abaququzeleli bale tumente bonelisekile yindlela abaqhube ngayo. Amaqela aphumeleleyo ngokohlukana kwamanqanaba azuze iindebe, iimbasa nemali. 
Le tumente ibiliqonga elihle lokuqaqambisa izakhono zabadlali bebhola ekhatywayo."	not available
politics	Ubuqhetseba nobuqhophololo bucudisa inkqubela yesizwe	"Oyena nobangela wokunwena kwamatyotyombe, intswela-ngqesho kwanokukhulu kwenani leenkedama bubuqhetseba nobuqhophololo, kuba la matyala mabini acudisa inkqubela-phambili yelizwe.  
  
Oku kuvakaliswe ngumtshutshisi wombuso ophezulu kwigunya-bantu lezotshutshiso eMpuma Koloni uAdvocate Thenjwa Sellem. “Xa iinkokeli zethu bezinokohlukana nokuzibandakanya nobuqhetseba kwakunye nobuqhophololo, iingxaki ezijamelene nabantu bakuthi bezinokuncipha ngendlela engummangaliso,” utshilo uSellem.  
  
USellem ebethetha eSteve Biko Centre eGinsberg eQonce ngoLwesihlanu apho urhulumente wephondo ebeqaphela usuku lwehlabathi lokuchasana nobuqhophololo (International Anti-Corruption Day).  
  
Lo msitho ubukwazinyaswe yiNkulumbuso uPhumulo Masualle, abanye babaphiswa bakhe, iintloko zamasebe aseMpuma Koloni, uMkomishinala wamapolisa ephondo uLieutenant General Liziwe Ntshinga, kwaneenkokeli zamacandelo athwaliswe uxanduva lokuthintela nokuphanda ubuqhophololo.  
  
USellem uthi eyona ndlela ivamileyo yokwenza ubuqhetseba nobuqhophololo eMpuma Koloni kuxa kukhutshwa iithenda. “Yeyona ndawo sifumanisa ukuba ubuqhetseba nobuqhopholo benzeka kakhulu kuyo.  
Enye indawo yile yeenkampani ezithoba amaxabiso eethenda kuba zifuna imali karhulumente ngondlela-mnyama,” utshilo uSellem.  
  
Ethetha kulo msitho uMasualle uthi ubuqhetseba nobuqhophololo ngumbulalazwe. “Ubuqhetseba nobuqhopholo benza kubenzima ukusiwa kweenkonzo eluntwini, kuba imali ebifanele ukuba iya eluntwini iphelela kumagosa anorhwaphilizo,” utshilo uMasualle."	not available
entertainment	Lithuba elihle leGhana lokugodusa uLuis Suarez ephaca	"Usuku lwangomso lubaluleke kakhulu kwizwekazi le-Afrika ngenxa yamazwe amabini aza kulwela ukuhlala kwitumente yehlabathi. Loo mazwe yiGhana neCameroon. Okwenza umdla ngakumbi kukuba iGhana iza kufumana ithuba lokuziphindisa kwi-Uruguay eyayohlutha intlaka emlonyeni kwitumente yehlabathi ngo-2010 eMzantsi Afrika. ULuis Suarez wabamba ibhola ngesandla isiya emnatheni kanti uGyan (Asamoah) uza kuphosa ipenela eyanikwa iGhana. Umqeqeshi weGhana, u-Otto Addo, uthi akanawo umdla wempindezelo yokwenzeka ngo-2010 ngaphezulu kokuphumelela umdlalo. AmaGhana asecicini lokudlulela kwisigaba esilandelayo – kodwa kufuneka abethe iUruguay kuqala. 
Ekuqaleni kwale veki, iGhana ibethe iSouth Korea ngo’3-2 emdlalweni obutaka iintlantsi e-Education City Stadium. Amagowuli wayo afakwe nguMohammed Kudus (amabini) noMohammed Salisu. “Umdlalo uza kuba nzima – kodwa ndiqinisekile ukuba singaphumelelo. Impindezelo asinto esengqondweni yam. La nto seyinethuba elide kakhulu ngoku. Ndiyakholelwa ukuba singafumana iintsikelelo ukuba asizikhathazi ngempindezelo kwizinto ezinjeya. Ineefolosi ezibukhali iUruguay, lo nto iza kwenza umdlalo ube nzima kakhulu. Kufuneka sizimisele ukuze siyibethe,” utshilo uAddo, ofanayo nozama ukumpompa ivili eligqabhukileyo. 
Noxa AmaGhana ejongene ngomdlalo onzima futhi obalulekileyo – kodwa okubalulekileyo kukuba aya emdlalweni ukuzithemba kuphezulu. Naye uDiego Alonso, oqeqesha iUruguay, uyichaze njengento engasabalulekanga into eyenzeka eMzantsi Afrika ngo-2010. Iqela lakhe lisecicini lokugoduka ngaphandle kokuphumelela umdlalo eQatar. “Ngumdlalo owahlukileyo kumacala omabini lo sijongene nawo. Omabini amaqela akhangela indlela yokudlulela kumjikelo olandelayo. Usuku lwangomso lubalulekile – kodwa lahlukile kokwenzeka eminyakeni elishumi elinambini edlulileyo. Kufuneka sidlale njengamakroti ukuze siphumelele,” utshilo uAlonso."	not available
entertainment	Abadlali abane bayayishiya i-7de Laan!	"ABADLALI bomdlalo we-Afrikaans kwiSABC 2 i-7de Laan, bathe gqolo ukuwufulathela lo mdlalo kamabonakude. Abalinganiswa abafana no-Felicity, Pulane, Sifiso kunye noKim, bazakunyamalala kumabonakude wakho naseluntwini laseHillside kungekudala.  
UMelanie du Bois uyohlukana nokulinganisa indawo yomthungi weempahla uFelicity Daniels Croukamp, emva kweshumi elinesihlanu leminyaka ekulo mdlalo, indawo yakhe izakusithela ngenyanga yeDwarha kulo mdlalo oveliswa yiDanie Odendaal Productions.  
Omnye oshiyayo nguMasego Sehoole odlala indawo kaPulane, uCorne’ Crous odlala indawo kaKim kunye no- Anelisa Phewa odlala indawo kaSifiso. Isivumelwano sengqesho sikaMelanie du Bois, uCorne’ Crous nesikaMasego Sehoole azivuselelwanga ngulo mdlalo, ngelixa uAnelisa Phewa ezibeke phantsi iintambo. 
 Ukulahla kwaba badlali be-7de Laan kulandela isibhengezo sakutsha nje sokuba uDiaan Lawrenson odlala uPaula, uJo da Silva odlala uGita kunye noChristo Davids odlala * -Errol, nabo bashenxile kulo mdlalo.  
UMelanie du Bois okwinkqubo yoqhawulo-mtshato weminyaka eli-14 nomyeni wakhe uReginald Botha, uzakube esenza iziqendu zakhe zokugqibela kwi-7de Laan ngoLwesihlanu."	not available
entertainment	Ziyambhedela ngamandla uDineo Ranaka!	"UDineo Ranaka, ongumsasazi kanomathotholo kwakunye nomabonakude, ulahlelwe ngaphandle yinkampani yakhe yezopapasho.  
Le nkampani, igqibe kwelokuba iqhawule ubudlelwane naye emva kwempendulo yakhe kumfundi kaGrade 12 ozibiza uMiss Mnisi kuTwitter, nethe yadala ingxushushu-ngxushu.  
Le ntwazana icele uRanaka amphe isipho selokhwe yomdaniso weMatriki.  
Ephendula kwesi sicelo, uRanaka uthe: “Umdaniso weMatriki kufuneka ibe yinto yokugqibela ozikhathaza ngayo. Injongo ayikokujongeka usisityebi, kodwa ubesiso isityebi.” 
 Nangona nje eye wafumana ukuxwaxwa kwiTwitter, uRanaka walile ukwehla okanye ukuxolisa ngempendulo yakhe kuMiss Mnisi. 
 INdabezinhle PR & Communications ikhuphe ingxelo ende ecacisa ukuba bafikelele njani kwisigqibo sokuqhawula umtshato noRanaka.  
Ngokutsho kwengxelo ekhutshwe ngomele inkampani yopapasho noqhagamshelwano, umlawuli (MD), uGugulam Ndabezitha, bahambe noRanaka ukuya kwikhaya likaMnisi eMpumalanga, ngethemba lokunikezela ngoncedo lwezezimali kule ntwazana nomhlobo wakhe uDimpho, ukuze bafunde.  
Le ngxelo ifundeka ngolu hlobo:"	not available
health	Akukho sifo sehagu kwelaseMpuma Koloni	"“Musani ukunikisa ngeehagu zenu kuloo masela, aziyonyani iingxelo zokuba isebe lethu liqokelela iihagu ngenxa yesifo esibulala iihagu.” 
 Le yingxelo ekhutshwe lisebe lezolimo nophuhliso lamaphandle eMpuma Koloni ngomlomo wesithethi sela sebe uMvusiwekhaya Sicwetsha. Le ngxelo ihambisa ithi, kukho oqhimgqoshe abajikeleza kwiindawo zeli phondo beqokelela iihagu ngobusela.  
“Aba bantu bathi baphuma apha kuthi esebeni baqokelela ezi hagu ngelithi kukho isifo esibulala iihagu, ayiyonyani leyo, abantu mabangavumi ukulahlekiswa,” uthethe oko uSicwetsha. Uthi aba Bantu benza lo mkhuba kwingingqi yomasipala waseMbhashe neengingqi ezingqongileyo ngeenjongo zobusela. 
 “Akukho sifo seehagu sikhoyo apha eMpuma Koloni nakwilizwe loMzantsi Afrika ngokubanzi ngoko abantu mabayeke ukuvuma ukuxokiswa ngabantu abafuna ukuzityebisa,” utsho uSicwetsha. 
USicwetsha ulumnkisa amafama eehagu kunye nabafuyi ngokubanzi ukuba balindele kwisebe lezolimo nophuhliso lamaphandle ngeengxaki ezilolu hlobo. Isifo seehagu sibangele ukuba abantu beli phondo balahlekelwe ziihagu zabo ezathi zabulawa kamva emva kokuba zifunyenwe zinesifo. “Nabani ofunyenwe ehamba ethetha le nto ebantwini makwaziswe amapolisa akufutshane okanye amagosa ethu akufutshane kulo ndawo, umthetho udlale indima yawo,” utsho uSicwetsha. Umemelela uluntu ukuba lohlukane nokunikisa ngeehagu zalo kubantu abathi basuka kwela sebe kuba akukho nto injalo iqhubekayo. 
“Aba Bantu basebenzisa eli thuba lokuba sijikeleza sisenza ubalo lamafama apha eMpuma Koloni, ngoku balahlekisa abantu bethu bebaqhatha kuba befuna ukuba iihagu zabo,” ucacise watsho uSicwetsha. 
Ngonyaka ka2005 eli leMpuma Koloni lalahlekelwa ziihagu ezikumakhulu amabini namashumi amane anesihlanu amawaka ngokwengxelo yeSouth African Prevention of Cruelty Against Animal. Iihagu zeli leMpuma Koloni zazingavunyelwa ukuba ziphume ngaphandle kweli phondo ngenxa yesi sifo kuba zazithintelwa ukuba zingosuleli iihagu zezinye iindawo.  
Abafuyi beehagu banikwa imali endaweni yeehagu zabo ezathi zabulawa ngelizama ukunwenwa kweso sifo."	not available
sports	Mbenge: Ndiza kumbetha angazazi uKatembo	"Ubuyela eqongeni lamanqindi kwakhona uThulani “Tulz Evolution” Mbenge ngokukhulu ukuzithemba kwaye uthembisa ngokwenza ezibukwayo emlweni ongempelanyanga.  
Emva kokuthi khebevu iinyanga ezingaphaya kwesithandathu engalwi, uMbenge uxa kuxikixana noMardochee Kuvesa Katembo emlweni oza kube useHotele yaseVaal kwiphondo laseGauteng ngomhla wamashumi amabini anesibhozo kule nyanga.  
Oku kudizwe kwiveki ephelileyo eJohannesburg Stadium – apho ezi mbethimanqindi zimbini beziphaxulana ngamazwi kwindabano yazo nonondaba.  
Umlo kaMbenge noKatembo uyinxalenye yetumente yamanqindi ekubhiyozelwa ngayo inkululeko yoMzantsi Afrika yinkampani yabathelekisi ekuthiwa yiTLB Promotions.  
Indedeba yakwaMbenge yagqibela ukulwa kunyaka ophelileyo emlweni eyabethwa kuwo ngamanqaku nguSebastian Formella kwelaseJamani emva kwemijikelo elishumi elinambini. Wakwamkela ukuphulukana nentshinga yakhe uMbenge – kodwa ngoku ufuna isiqalo esitsha ngokubetha uKatembo. 
La madoda mabini aza kube esilwela intshinga ye-ABU welterweight. Nangona enethuba elide engasalwi, uTulz uthi ukulungele ngokupheleleyo ukulwa ngoba ukuzilolonga yinto ebeyixabise kakhulu noxa bekungekho mlo ebewulungiselela.  
“Ndiyalivuyela ithuba endilifumanayo ngoba kudala ndililangazelela. Bendisaphumle emva kokubethwa eJamani – kodwa ndikulungele ukulwa futhi ndikulambele. Nokuba kungathiwa masilwe ngomso; ngeke ndithi hayi ngoba ndihlala ndikulungele,” utshilo uTulz waseMpuma Koloni ohlala eGoli. Abamaziyo bamchaza uKatembo njengendoda elikhalipha futhi ekwaziyo ukuphosa amanqindi ayingozi.  
Nakubeni kunjalo, uThulani uthi akanalo uvalo ngoba kudala esemanqindini.  
“Ndike ndambukela esilwa. Yindoda ewaziyo amanqindi yena – kodwa andinalo tu uvalo. Uyimbethimanqindi ekhaliphileyo – kodwa ndiza kumbetha angazazi nokuba ubethwe ngubani. Lifikile ixesha lokuba ndigqame nam. Ndikulungele ukudibana nale ndoda; ndiyathemba nayo ukulungele ukulwa nam,” uvale ngalo mazwi uTulz."	not available
entertainment	Ingoma kaJunia ilibali elingobomi bakhe	"Waqala ukubonisa umdla emculweni eselula kakhulu ngokweminyaka, ecula ecaweni, ekwabetha nepiyano kwimicimbi yekhaya. 
Akufika esikolweni, waye wazibonakalisa kumatheko omculo  apho wayecula khona, elinganisa iimvumi  ezifana noR. Kelly, uMario noUsher. 
Ngenxa yefuthe ezi mvumi ezaba nalo kuye, ngoku waziwa ngelo lizwi lintyiloza kamnandi, kwaneengoma zakhe ezincamis’ umxhelo. 
Emva kokuzibandakanya neqela lomculo leHip-Hop elibizwa iTeenagers, akazange aphinde ajonge mva.  Uye wajikeleza eMonti, enyuka esehla neli qela.  Akuphumelela iMatriki laqala laziwa igama likaJunia Zenzile kuba imbiza abekade eyipheka kule minyaka yonke yaye yavuthwa. 
Kunyaka wokuqala eyunivesithi waye wakhupha ingoma yakhe yokuqala ngqa ebizwa ‘’Only Me’’. 
“Eyona ngoma engabhadlanga endakhe ndayibhala,” uZenzile ebalisela I’solezwe lesiXhosa efile yintsini. 
Le nzalelwane yelali yaseLovers Twist, eNgqushwa, yakhe yazama ithamsanqa nakwiimvavanyo zenkqubo yokhuphiswano lomculo kamabonakude iIdols Season 10 ezazibanjelwe ePlayhouse eThekwini. 
“Ndicinga ndakufumana endandikufuna apho, ukuvela kumabonakude, emva koko ndabuyela ekhaya ndaqala nokushicilela umculo, futhi ndakhula nkalwana zonke, ”  uZenzile ebalisa ehleka. 
Ngo2018 wakhupha ingoma ethi “Ebomini Bam.” 
KuLwesihlanu odlulileyo, umhla weshumi kule yoMsintsi, uZenzile ukhuphe ingoma entsha kraca ethi ‘Iphupho Lam’. 
Le ngoma, esele ifumaneka kwiivenkile zonxibelelwano lomnatha, iyincwadi uZenzile ayibhalele umama wakhe ongasekhoyo. 
Le ngoma yenye yeengoma ezikwicwecwana lakhe lohlobo lwe-EP alungiselela ukulikhupha ekuqaleni konyaka ozayo.   Uthi ‘Iphupho Lam’ yingoma engumthandazo nesishwankathelo sebali lobomi bakhe. 
“Siziimvumi sibhala nangantoni esicinga ukubhala ngayo. Kuxhomekeka kokuvayo ngoloo suku okanye okusengqondweni yakho. Ndandidakumbile ngolwa suku ndibhala le ngoma,” kutsho le mvumi, ephulukene nomama wayo ngo2017. 
“[Kule ngoma] Ndithandaza kuMdali ukuba yanga angandisikelela ukuze nomama onwabe apho akhoyo. Akakhange afumane thuba lokundibona ndiphumelela,” kutsho uZenzile, okwathi ukholelwa ukuba umama wakhe umjongile, enethemba lokuba uza kuba ngumntu ongcono ebomini unyana wakhe. 
UZenzile ukhwele kumaqonga omculo afana neBCM Carnival, iBuyel’ Ekhaya neMotsepe Foundation Concert. 
Uthi abantu baza kukhuthazeka kule ngoma, kwaye babe nokuyazi ngcono imvumi ngapha kwengoma. 
“Bazi nokuba ungubani waphi, ungayiyo loo nto unqwenela ukuba yiyo nokuba iimeko zithini,” utshilo. 
Le ngoma sele idlala kwizikhululo ezifana neTruFM noMhlobo Wenene. 
Onqwenela incoko noJunia angakroba kumakhasi onxibelelwano ku @juniamyworld"	not available
politics	Umasipala awuyofama, kutsho uBobani	"“INelson Mandela Bay asiyofama yamntu, ngoko ke asizukuphehluzeliswa ngu[Athol] Trollip ongazimiselanga kumamela ilizwi lomnye umntu.” 
 
Oku kuthethwe nguMongameli Bobani, uSekela Sodolophu waseNelson Mandela Bay, kulandela ukugxothwa kwakhe nguSodophu uTrollip kuxanduva lokongomela icandelo lezempilo kulo masipala. 
 
Ukugxothwa kukaBobani kuza emva kokungavisisani noTrollip, nangona nje babetyikitye isivumelwano sokusebenzisana kulandela ukuseka urhulumente wenkazathi emva kweziphumo zonyulo loomasipala nyakenye. 
 
Umbutho iDA ukwinkazathi neUDM, ekhokelwa nguBobani kulo masipala, kwakunye nombutho iCope neACDP. Ukuba iUDM ingasiqhawula esi sivumelwano, oku kungathetha ukuba iDA ayikho selulawulweni okanye ifune inkazathi kwimibutho efana ne-EFF, AIC, Patriotic Alliance neUnited Front. 
 
Ethetha nephephandaba I’solezwe uBobani uthe: “Into endingasoze ndiyamkele yile yokuphathwa nguTrollip ingathi ndisefama. Futhi soze ndivume xa uTrollip edelela umbutho wethu iUDM. Uyalibala ukuba enguSodolophu nje uncedwe sithi, kuba khange awuphumelele ngokuphandle la masipala.” 
 
UTrollip uthi isigqibo sokugxotha uBobani, njengelungu elongamele icandelo lezempilo, asiyonto ethatyathwe lula. “Ndibeneengxaki noBobani ukusukela ngenyanga yoMnga. Sizibhalile iincwadi, sicela ukuba umbutho iUDM uzame ukuthetha noBobani kodwa ngaphandle kwempumelelo.” 
 
“Kunyanzeleke ukuba ndithathe esi sigqibo kuba ndibona ukuba akukho nto yenziwayo ngoBobani,” utshilo uTrollip. 
 
UBobani usasibambile isikhundla sokuba nguSekela Sodolophu, kwaye kukho amarhe okuba angaphulukana naso ukuba iDA ingafumana inkxaso yokumsusa kwamanye amaqela kwindibano yebhunga elindeleke ukuba ibanjwe ngoLwesibini."	not available
sports	Iliso lethu silibeke kwiNdebe yeHlabathi, utsho uNeymar Jr	"Xa kudlala iBrazil, abantu basoloko bebeka amehlo wabo kuNeymar Jr. Ayothusi lo nto ngoba ungumdlali onesiphiwo esingummangaliso sokudlala ibhola, sokuufaka amagowuli futhi uyabancedisa abadlali adlala nabo ebaleni. Uzenzele imbali emdlalweni ogqithileyo ngethuba efumana igowuli ngepenela. Ngoku yena noPele noRonaldo – ngabadlali ekuphela kwabo abafake amagowuli kwiitumente ezintathu zehlabathi eBrazil. Noxa uPele noRonaldo bakhe bayiphakamisa indebe yehlabathi, yena uNeyimar usayizingela. Njengokuba eneminyaka engamashumi amathathu, ukhangela yona ukuze imbali yakhe njengomdlali ophambili eBrazil igcwale futhi afaniswe nabanye. Emva kokuba iBrazil ibethe iSouth Korea ngo’4-1 ekuqaleni kwale veki, uNeymar uxelele iFifa.com ukuba iliso labo balibeke kwitumente yehlabathi. 
Ukuthethe oku phambi komnye umdlalo obalulekileyo ophakathi kweBrazil neCroatia emalanga namhlanje e-Education City Stadium. “Kubaluleke kakhulu kuthi ukugqithela kumjikelo olandelayo kolu khuphiswano,” utshilo uNeymar Jn, othethe kwiFifa.com phambi komdlalo onzima. “Iphupha lethu kukuphumelela iNdebe yeHlabathi – kodwa kubalulekile kuthi ukuqubisana nomdlalo ubemnye ngexesha. Umdlalo esiwudlale neKorea Republic ibingowesine. Ngoku sishiyekelwe yemithathu. Sizilungiselele ngokupheleleyo kwaye iliso lethu silibeke kwiNdebe yeHlabathi,” utshilo uNeymar. Emva kokonzakala emdlalweni wokuqala iBrazil eyabetha kuwo iSerbia ngo’2-0, uNeymar unexhala lokuphinda angayigqibi itumente yehlabathi ngenxa yokonzakala. 
“Kwandoyikisa ukonzakala emdlalweni wokuqala ngoba isizini yam ibintle kakhulu. Akumnandanga ukonzakala ngolwa hlobo. Ndikhale ubusuku bonke la mini – kodwa kuye kwalunga ekugqibeleni emva kokulala ebusuku kakhulu nokuvuka ekuseni noogqirha bendinyanga. Ukuba yonke into ingaphela siphumelela, kungakuhle kakhulu kum,” utshilo uNeymar, onamagowuli alishumi elinesihlanu emidlalweni engamashumi amabini kwiPeris Saint-German yaseFrance. Emva kokuba iBrazil ibethe iSouth Korea, abadlali beBrazil baphakamisa iphekepheke elibhalwe igama likaPele likhatshwa ngumyalezo othi: “Kunzima ukuthetha ngokwenzeka kuPele. Simnqwenelela impilo entle kodwa kwaye sinethemba lokuba impumelelo iza kumnika amandla.”"	not available
sports	Aphindela etshatshalazeni amaqela alwela iMTN 8!	"Amaqela amane alwela indebe yeMTN 8 aphindela etshatshalazeni kwilinge lawo lokuzibekela indawo kumdlalo wokugqibela.  
Iqela likaBenni McCarthy, iCape Town City, linethuba elihle lokuphumelela emva kokuba libethe iMamelodi Sundowns ngo’1-0 kumdlalo obuseCape Town Stadium.  
Kanti wona Amakhosi abambene neSuperSport United ngo’2-2 kumdlalo obunzima kakhulu eLucas Moripe Stadium.  
Ngempelaveki, omane la maqela azakulwa kubemdaka iisali kwilinge lawo lokugqibela lokulwela ukuzibekela indawo kumdlalo wokugqibela.  
IKaizer Chiefs yamkela iSuperSport United kumdlalo okulindeleke ube nzima kakhulu ngo’20:00 eFNB Stadium ngoMgqibelo.  
Yona iSundowns yamkela iCity kumdlalo ozakube useLucas Moripe Stadium. 
UMcCarthy uya ePitoli encumile ngoba iqela lakhe lihamba phambili – kodwa uyayaqonda ingozi elingagaxeleka kuyo iqela lakhe kwiDowns ukuba liyekelele umxakatho.  
Amakhwenkwe kaPitso Mosimane aza kufuna ukubuyisa isidima sawo emva kokukhutshwa kwiCaf Champions League yiHoroya kule veki.  
Nakubeni iqela lakhe labethwa kumdlalo wokuqala – kodwa uPitso usenalo ithemba lokuguqula izinto kumdlalo wesibini. 
 “Sinemidlalo exineneyo – kodwa ke siyazama ukumelana nayo yonke. Sisenalo ithuba lokwenza ngcono ePitoli. Ndizibonile izinto ezinje nesiphelo sazo – kodwa ibisisiqendu sokuqala esi,” watsho uPitso. 
UKaitano Tembo uyincomile indlela edlale ngayo iSuperSport United kumdlalo ogqithileyo kwaye uyabazi nobunzima ajamelene nabo njengomqeqeshi osemtsha kwanokuba iqela lakhe liziintshatsheli ezikhuselayo.  
Kwelinye icala, uGiovanni Soolinas, uphantsi koxinizelelo ngoba abalandeli bakhe bafuna indebe.  
IChiefs inethuba lokuya kumdlalo olandelayo ukuba umdlalo uphela kungekho gowuli emdlalweni.  
“Umdlalo ogqithileyo ubumhle. Sizimisele ukudlala kakuhle nakumdlalo wesibini. Inye indlela yokuphumelela indebe: kukufaka amagowuli emnatheni ngaphezulu kuneqela odlala nalo,” utshilo uSolinas kule veki. 
pedro.mapelo@inl.co.za"	not available
business	Amatyendyana aseMthatha agqobhoza kwimarike yabamhlophe	"BANCINCI, bafunda uGrade 12 kodwa sele bengoosomashishini abangene kwimarike engafane icingwe ngoosomashishini abasakhasayo abamnyama. 
Lowo nguThando Phantsi noKhanya Mngqibisa beAqua TK Mineral Water, eshishina phantsi kweemfefe zeAqua TK Trading Enterprise.  
UPhantsi (17) noMngibisa (16) benza uGrade 12 eSt Johns College eMthatha. Igama elithi Aqua TK lithathwa kwigama likaThando noKhanya. 
Emva kophando olunzulu la matyendyana agqiba kwelokuqala ishishini lamanzi acocekileyo athengiswa ngeebhotile zeplastiki.  
Olu hlobo loshishino londele kakhulu kwinkampani ezinkulu zabamhlophe kodwa esi sibini sithi sizimisele ukuyitshintsha yonke le meko. 
Ukuza kuthi ga ngoku, la matyendyana athi onelisekile yindlela oluqhuba ngayo ishishini labo ukusukela oko beqale kunyaka ophelileyo. 
Ethetha nephephandaba I’solezwe uMngqibisa uthi bafumanisa ukuba ushishino lamanzi acocekileyo akwiibhotile lukhula ngendlela engummangaliso.  
“Saye saphinda sabona ukuba abantu abamnyama asiloshishino balujonge kakhulu olu. Yiyo le nto sagqiba kwelokungena kolu hlobo loshishino,” utshilo uMngqibisa. 
UMngqibisa uthi amanzi acocekileyo yimpilo kwaye uthi oku yinto abafuna ukuyibethelela kubantu abamnyama. 
UMngqibisa uthi amanzi abo avela phantsi komhlaba emva koko bawacoce. Kulo msebenzi baqashe abantu abathandathu ngokusisigxina ze ishumi elinesibhozo libephantsi kwengqesho yesingxungxo. 
Esi sibini siza kuqhuba neshishini lalo nasemva kokuphumelela uGrade 12. UMngqibisa uzakuhlala eMpuma Koloni ukukhulisa imarike logama uPhantsi ezakuba seRhawutini ngeenjongo zokuvula isebe elitsha kweliya phondo. 
Ngonyaka ka2019, uMngqibisa noPhantsi banqwenela ukuba imveliso yabo ibekwiMpuma Koloni iphela.  
Okwangoku iivenkile abathengisa imveliso yabo kuzo eMthatha nguJimmy Spar, Food Lovers, Superspar/Spargs noJimmy Pork and Chicken. 
Ngethuba iANC yaseMpuma Koloni ibibhiyozela iminyaka elikhulu elinesihlanu yasekwayo kumsitho obubanjelwe eMthatha, uMngqibisa noPhantsi bathe baxhasa ngeebhotile zamanzi ezingamakhulu amahlanu ukunceda ukuthoba unxano kuloongqatsini yelanga."	not available
sports	UNomeva uyokuzama ubom obutsha	"Enye yeembethi manqindi ezitshontsh’ entla eMzantsi Afrika intingele kwilizwe laseMelika ekuqaleni kwale veki – apho inethemba lobomi obungcono.  
UXolisani ‘Nomeva’ Ndongeni – oyinzalelwane yakwaBhaca, ugqibe kwelokuba alinikele umva ilizwe lakhe emva kokuba zingamhambelanga kakuhle izinto.  
UNomeva yintshatsheli ye-IBO Lightweight emva kokubetha uJuan Garcia waseMexico – kodwa ingxaki anayo akayifumani imilo – eyona nto ibalulekileyo kwimbethi manqindi. 
Le ndedeba yakwaBhaca iphantsi kwenkampani esakhasayo iMecca and Events Promotions. Phambi kokuhamba, uNdongeni ubenethamsanqa lokufumana inkxaso kwiMatthews Phosa Foundation emncedisileyo kwindlela eya eLas Vegas – apho kulindeleke abephantsi kweliso elibukhali likaLuis Tapia.  
Emva kokuphumelela imidlalo engamashumi amabini anesibini phantsi, uNomeva unethemba lokufumana imilo eliqela nobomi obubhetele.  
Zonke izinto azifunayo kuzawunyanzeleka azisebenzele nzima – kodwa uqinisekile ngenkxaso ngoba uzakulolongwa kwindawo kaFloyd Mayweather owaziwayo jikelele kwihlabathi.  
Ethetha neentatheli phambi kokunduluka kwakhe, uNomeva uthethe wenjenje: “Utata wam uthe kum, xa ndifika endaweni, nam kufuneka ndenze into eyenziwayo. Kodwa engandilungeliyo ndingayenzi. Yilo nto endizakuyenza. Endikwaziyo ukuyeza, ndizakuyenza futhi ndizithembile kakhulu.” 
Le mbethi-manqindi yenye yeembethi-manqindi ezibalaseleyo kweli lizwe – kodwa ithwaxwe kakhulu lilishwa kulo mdlalo.  
Sekuqengqeleke iminyaka eliqela ngoku engafumani imali esisigidi sonke emva kokuphumelela iPremier Boxing League. Kuzo zonke ezo zinto akanikezelanga. Ngoku uzimisele ukulisebenzisa ithuba alifumeneyo. 
 “Andisafuni ukuthetha ngezinto ezidlulileyo, ndijonge phambili mna. Zininzi izinto ezindehleleyo emanqindini. Ndifuna ukuphumelela imilo eMelika, ukuzakhela igama ndizenzele nobomi obungcono. Ukusebenzela kwinkampu kaMayweather kuthetha ukuthi kufuneka ndizimisele futhi ndiya endaweni engcono,” uvale ngalo mazwi uNomeva. 
Phambi kokuhamba kwakhe lo kaNomeva uye wathiwa jize ngomgrugra wemoto entsha yinkampani yakwaSASSTEC angunozakuzaku wayo.  
“Ndineqela endisebenza nalo eliqinisekisa okokuba ndifumana yonke into endiyifunayo,” utshilo uNomeva."	not available
business	Axhamlile amanina amaphandle akwezoshishino	"Amanina akwezoshishino emaphandleni nathe afumana izixhobo zonke zokusebenza ngezandla eziquka iimatshini zokuthunga, amalaphu kwakunye nematshini yokubhaka kwisebe elijongene nolimo kwakunye nophuhliso lwamaphandle, umphathiswa weli sebe uMlibo Qoboshiyane uthe, ngezi zixhobo zitsha bazinikezele ngazo kwaba bantu kuzakuthi kutshintshe iimpilo zabo, kwaye babenobomi obungcono kunabo bebenabo ngaphambili.  
Ezinye zezixhobo kwezo zithe zadluliswa nguQhoboshiyane kula manina kwanakulutsha lwasemaphandleni, kungabalulwa ucingo lokubiyela izityalo zabo nezixhobo zokwenza iJem yokuqaba esonkeni.  
Oku bekubanjelwe kwisikolo solimo kuTsolo kulwesihlaniu esisuka kuye. Ngeenzame zeli sebe zokulwa nendlala egqubayo, nentswela ngqesho, eli sebe laye laqala ezi nkqubo, iinjongo zayo ikukuphuhlisa uluntu lwasemaphandleni olujongene nale miceli mngeni, kwaye ngokuzisa ezi zixhobo kukuba bakwazi ukuzenzela, kwaye bakwazi ukufumana into ezokubancumisa ekupheleni kosuku, oko kudizwe nguQhoboshiyane.  
UNokwanele Ngantweni nongumnikazi weshishini iKwakho Coop, nothe wafumana iimatshini zokuthunga ezintathu uthe, oku kuzakumnceda ekuphuhliseni ishishini lakhe lokuthunga.  
“Oku kwakundenza ndithunge iimpahla eziliqela kunezo bendizithunga ndizokwazi ukuthengisela abantu bam, kwaye oko kwakundenza ndikwazi nokubeka ukutya etafileni kubantwana bam,”  
Omnye wabathe baxhamla nguAsanda Makhasi wakuTsolo ongumthungi naye, uthe, usokole gqitha ukuthunga engenazixhobo ezinokuthi zimele ishishini lakhe, ebenawo umatshini kodwa ubusoyisakala.  
UMvusiwekhaya Sicwetsha nothethela eli sebe uthi, oku kuziinzame zokuphuhlisa amanina asemaphandleni ekubeni akwazi ukuzimela angalali engasanganto kwiintsapho zawo."	not available
health	Imiceli mngeni yobumfama	"OBONA bunzima bajongene nabo abantu abakhubazekileyo, zizenyeliso abazifumana kubantu bokuhlala kuquka namalungu eentsapho zabo. 
oko kudizwe nguTobeka Tyesi ongumsebenzi eKonwaba Training Institute (KTI) nowaphulukana nokubona eselula ngokweminyaka emva kokungenwa ngumhlaba emehlweni, engekaqali nasesikolweni. 
UTyesi ukudize oku ngethuba iKonwaba Training Institute ibibambe umngcelele wabantu abazimfama obizwa ngokuba yiBig Walk nothathe iiyure ezimbini ukusuka kwibhulorho iSteve Biko ukuya kwiholo yesixeko saseMonti ngempelaveki. 
“Imiceli-mngeni ikhona xa unje ngam. Okokuqala ligama abantu abakubiza ngalo, okwesibini luhlobo abantu abakuphatha ngalo kwanohlobo abakubona ngalo.  
 Andibagxeki kuba le nto yokuphatheka kanje iqala emakhaya kwiintsapho zethu kuba benenkolelo yokuba xa uthe wazalwa ukule meko ingafani neyabanye kuye kuthwe lilishwa ukuba nomntwana onjalo,” utsho uTyesi. 
“Abanye baye bathi ukuba ubone umntu okhubazekileyo xa uzihambela uzakuba nentlahla. Zizinto esijongana nazo ezo imihla nezolo, nezenza ukuba sisive sohlukile kunabanye abantu “uqhube watsho. 
Uthi xa ukulemeko ufana naye wonke umntu. UTyesi uthi nokuba utshatile imiceli mngeni yakho iyafana neyeminye imitshato, yabo bangena siphaku. 
UNandipha Bhali oyingqonyela yeKTI uthi, njengokuba le iyinyanga yabantu abakhubazekileyo iKTI igqibe, ekubeni ivise kamnandi eli qela libizwa ngokuba ngama “Qhawe emveli.” 
“Sikholelwa ukuba bangamaqhawe ngokwenene kuba bakwazile ukuzilwela, bakwazile ukuphakama. Abanye kwaba bayafunda abanye bayaziphangelela abazisizeli,” utshilo uBhali. Ukwathe, 
“Sifuna ukufundisa uluntu ekuhlaleni malunga nabantu abakhubazekileyo kuba siyaqaphela amaxesha amaninzi abakhathalelekanga kwindawo zethu zokuhlala.  
Sizakuvula nesikolo esizakujongana ncakasana nabakhubazekileyo.”"	not available
politics	Kuvulwa ityala elitsha ngokudyarhazwa kwemali kaMandela	"ISITHETHI seDemocratic Alliance kuzwelonke uRefiloe Nt’sekhe ngoMvulo uzakuvula ityala kumapolisa aseFleet Street eMonti, elivulela umlawuli-jikelele kurhulumente waseMpuma Koloni uMarion Mbina-Mthembu okhankanywe kaliqela kwingxelo yoMkhuseli woLuntu ngelithi nguye unobangela wokudyarhazwa kwemali eyayihlelelwe ukujongana nomngcwabo kaNelson Mandela ngo2013. 
UMbina-Mthembu wayeyintloko yesebe lezezimali ephondweni ngelo xesha. 
NgoMvulo, uMkhuseli woLuntu uAdvocate Busisiwe Mkhwebane ubhengeze ingxelo kulandela imali ekwizigidi ezithandathu zeerandi ezachithwa nguMasipala iBuffalo City ngethuba lokubhubha kukaMandela ngonyaka ka2013. 
Ngokukonke, yimali engangezigidi ezikumakhulu amathathu eerandi (R300 million) eyaphunyezwa ngurhulumente waseMpuma Koloni, phantsi kwentende yeArhente yezoPhuhliso yaseMpuma Koloni (ECDC), ukuze ijongane nomsebenzi wokuququzelela ukubhubha kukaMandela apha ephondweni. 
Endaweni yokuba isebenze eyona nto iphunyezelwe yona le mali, amagosa karhulumente aseMpuma Koloni ayehlisa ngomlenze enye yale mali. 
UMkhwebane uthi inyathelo lokuphunyezwa kwale mali lwalungekho semthethweni, watsho esithi izenzo zikaMbina-Mthembu nazo zazingekho semthethweni futhi zizimpawu zolawulo olunobubhutyubhutyu. 
UNt’sekhe uthi eli tyala bazakulivula eFleet Street balivula phantsi kwesolotya lokuthintelwa nokusitshulwa ngeengcambu kwezehlo zobuqhophololo (Prevention and Combating of Corrupt Activities Act). 
UNt’sekhe ukwathe bafuna ukunika amapolisa ingxelo kaMkhwebane ukuqinisa kwityala eliqhubekayo eliphandwa ziiHawks ngokumayelana nalo mbandela. 
Malunga nale mali kaMandela, iiHawks zabamba owayesakuba nguSodolophu waseBuffalo City uZukiswa Ncitha, obesakuba lisekela likaSodolophu uThemba Tinta, uNobhala onqunyanyisiweyo weANC eBCM uPhumlani Mkolo, uceba weANC uSindiswa Gomba, obesakuba ngusomlomo waseBCM uLuleka Simon-Ndzele, owayeligosa laseBCM uOndela Mahlangu, oosomashishini uZintle Nkuhlu, Viwe Vazi, Nosiphiwo Mati kwakunye noDean Fanoe. 
Ityala labo lisephambi kwenkundla kamantyi waseMonti. 
Kusenjalo iANC eMpuma Koloni ibizele phambi kwayo iNkulumbuso yaseMpuma Koloni uPhumulo Masualle kwakunye noosodolophu abathathu ukuze baphefumle ngale ngxelo kaMkhwebane. Aba sodolophu nguNomakhosazana Meth wase-OR Tambo, uXola Pakati waseBuffalo City noDumani Zozo waseKing Sabata Dalindyebo. 
Bebizwa nje kungenxa yokuba uMkhwebane ukwakhankanye umasipala waseNelson Mandela Bay, King Sabata Dalindyebo nase-OR Tambo, esithi nabo bachitha imali ngokungekho semthethweni ngethuba lemisitho yokulungiselela ukungcwatywa kukaMandela. USolophu waseNelson Mandela Bay uAthol Trollip akabizwanga kuba asingomthunywa weANC. 
Lo kaMkhwebane ukwathe inyathelo lokufakwa kwemali engange-R250 000 kwibhanki kaNkulumbuso uPhumulo Masualle, owayengumphathiswa wezezimali ephondweni ngelo xesha, lalingekho semthethweni. 
Indibano yeANC ekhweba uMasualle naba sodolophu kulindeleke ukuba ibanjelwe eCalata House eQonce ngoMvulo."	not available
entertainment	UKelly, iJaziel noButho bashukumis’ iGqeberha	"IBA nombono uKelly Khumalo, iJaziel Brothers noButho Vuthela kwiqonga elinye. 
Kuza kubanjalo ke eGqeberha xa ezi mvumi zikhuphisana ngengoma kwiHealing Gospel & Afro Soul Explosion eSun Boardwalk kwimpelaveki ezayo yomhla we4 kweyeSilimela 2022. 
Lo mcimbi uwuphathelwa yiMahambehlala  njengenxalenye yeekhonsathi ezisingise kuMnyhadala wonyaka nonyaka iEbubeleni. 
“Kule minyaka mibini edlulileyo sihleli emakhaya, kungekho ntshukumo zolonwabo ngenxa yeCovid-19, kwenze ubomi nzima,” kutsho uThembi Mahambehlala onguManejala weeNtengiso noMpapashi eMahambehlala eCommunications. 
Uthi oku kwenze abezolonwabo bakholelwe kakhulu ekuguqeni ngedolo. 
“Badumisa uThixo ngendlela abayaziyo, ingoma nokugida. Baza kubulela uBawo ngemiphefumlo ethe yasinda,” kutsho uMahambehlala. 
Abaququzeleli bale khonsathi bathi phantse wonke umntu uchaphazelekile yiCovid-19 ngeendlela ezohlukeneyo, kungoko iMpuma Koloni kufuneka ilibale ngesezolo, iqale uqalo olutsha. 
Le khonsathi ineenjongo zokumanyanisa, ukuphilisa nokuqinisa abantu nanjengoko bezama ukubuyisela uzinzo ebomini babo. 
Le khonsathi ngeyesibini kuthotho lweekhonsathi ezisingise kuMnyhadala woMculo iEbubeleni. 
“Injongo kukudala iqonga, ukuphuhlisa nokwenzela ingeniso iimvumi ezisakhulayo namashishini akwiNelson Mandela Bay,” kutsho uMahambehlala. 
Abathandi bomculo kaKelly Khumalo, iJaziel Brothers, uButho Vuthela neqela laseGqeberha, iLegato SA, bayacelwa ukuba baphume bonke ukuza kuzozinwabisa ngobu busuku. 
Amatikiti afumaneka ngeR300 ePick’n Pay, kwaBoxer nakwa-www.webtickets.co.za. Iingcango zivula ngentsimbi yesixhenxe."	not available
entertainment	UBongi ugqwesile ngokufunda iindaba	"IHOLO iThe Empire Conference and Events Venue eParktown, eRhawutini, ibizele ime ngeembambo ngabazithembileyo emva komboko kwanaphambi komboko kanomathotholo belindele ukuva ukuba baza kuzifumana kusinina ezo ndondo bebethenjiswe ngazo. 
Lo msitho weSA Radio Awards ubungena kunyaka weshumi elinesibini uqhuba. Owalo nyaka ububhexeshwa yindumasi yeqhula uLoyiso Madinga. 
Bangama91 ababhengezwe njengabaphumeleleyo kumacandelo angama30 oonomathotholo abaquka abeKhampasi, Commercial, abasekuHlaleni nabeNkonzo yoSasazo lukaWonkewonke (PBS), kananjalo bebekhona noonomathotholo abasasaza ngeintanethi nangepodcast. 
Umfundi weendaba kwisikhululo solutsha seSABC esizinze eGqeberha, iTruFM, uBongi Baliti-Mantakana, ngomnye oye waziqaqambisa phakathi kwabaphumeleleyo ngobu busuku. 
UBaliti-Mantakana ubuye nembasa yomfundi weendaba otshatsheleyo. 
“ Ukuthi ndiyavuya kuncinane, ndichulumancile kakhulu. Emva kokuzama amatyeli aliqela ndide ndayiwela ibhlorho,” kutsho lo nondaba engawuval’ umlomo kukuvuya, esithi yona imbasa beyilindele kuba bikokwesithathu echongwa kweli bakala. 
“ Ibikhona into ethi mandincekelele kuba ndingumntu onokholo,” kutsho uBaliti-Mantakana. 
Le nzalelwane yasePort Alfred ithi ukunikwa imbasa kuthetha lukhulu, ikwakholelwa ukuba oku kubonisa ukwenza kakuhle. 
“Kwaye ukufakwa kukhuphiswano noogxa bam endibaxabisileyo, nendibonela kubo kokona kukhuthazayo ukuba ndiphakathi endleleni eyiyo,” woleke watsho. 
UBaliti-Mantakana uneshumi elinesihlanu ekunomathotholo. Uqale ngokusebenzela izikhululo zasekuhlaleni ezifana neNkqubela FM, Bay FM neEHfm 
“Bendinqwanqwadwa ngumakhwekhwetha uFikile Lubisi. Sele kuyiminyaka elishumi ndisenzela iSABC.” 
Uthi ukhule ejonge kubantu abafana noMam’ uNoxolo Grootboom, Linda Gqomfa noThandile Cekisani. 
“ Ndandidla ngokubalinganisa xa befunda,” kubalisa lo nondaba. 
Uthi okona kumonwabisayo ngomsebenzi wakhe luxinzelelo lokubamaphikana ulungiselela intsimbi elandelayo. 
“ Uninzi lwabantu aluqondi ukuba luninzi ulungiselelo oluphambi kwesiqendu ngasinye seendaba. Uyadidiyela, uhlele amanqaku aza kulungela abaphulaphuli ngokubaluleka kwawo, uhlele izandi, kwaye ke kufuneka uqonde ngokwenzekayo kwilizwe jikelele nakwihlabathi,” kutsho lo mama wabantwana ababini. 
UBaliti-Mantakana ukwaziwa nangokusebenza nemvumikazi uBerita kwicwecwe elithi Songs in the Key of Love nelathi  lafumana imbasa yeSAMA. Kwelo cwecwe uBaliti-Mantakana ubhale ingoma ethandwayo iNdicel’ikiss noJikizinto phakathi kwezinye."	not available
sports	Obedlalela iChiefs uya kwiPirates	"Kulindeleke anxibe isikipa seBucs obefudula engumdlali weKaizer Chiefs.  
Umdlali wasesiswini, uHendrick Ekstein, kuthiwa uya kwiPirates emva kokulahlwa yiChiefs phambi kokuvalwa kwesizini ephelileyo.  
Kuke kwakho ukungavani phakathi kukaHendrick neChiefs ngenxa yemali ebekuthiwa uyayifuna phambi kokutyikitya isivumelwano esitsha kodwa ekugqibeleni wakhululwa emva kokuvakala kweengxelo ezithi uya kwiPirates."	not available
politics	AbeANC baphulukene nolawulo lwesininzi koomasipala ababini eMpuma Koloni	"KOOMASIPALA ababini baseMpuma Koloni ebifudula ibalawula, iKoukamma neDr Beyers Naude, iANC iphulukene nolawulo lwesininzi kwaba masipala. 
Ukubalwa kweevoti kwaba masipala kugqityiwe. 
Ngo2016 iANC yaphumelela iKoukamma ngomyinge we-50.9%. Kolu lonyulo iANC iyakwazanga ukuphumelela ngesininzi kulo masipala ozinze eKareedouw. 
Emva kobalo, iANC ifumene u-46.3%, iDA 27.5% ze iPatriotic Alliance yafumana u-10.9%. 
Ukanti eDr Beyers Naude, umasipala ozinze eRhafu, iANC ifumene u-46.8%, iDA 39.6% ze iPatriotic Alliance yafumana u-4.2%. 
Ngo2016, iANC yaphumelela iDr Beyers Naude ngomyinge we-51.1%."	not available
politics	Kuthe huu kwabafumene izindlu eDimbaza	"IKrisimesi ifike msinya kubaxhamli abaquka uninzi lwamaxhegwazana aseDimbaza afumene izindlu zawo ezintsha. La makhosikazi alale encumile ngethuba urhulumente wephondo enikezela ngezindlu ezingamakhulu amabini kwilali yaseMadakeni eDimbaza. Ezi zindlu zakhiwe liSebe lokuHlaliswa koLuntu. 
INkulubaphathiswa yeMpuma Koloni, uLubabalo Oscar Mabuyane, uthethe ngendlela ukwakhiwa kwezi zindlu okuchaphazela ngayo ubomi babantu abasesichengeni. 
“Ukuba sibeka ulwabiwomali lokwakha izindlu, ezo zindlu kufanele zakhiwe. Abantu abahlelelekileyo mabafumane izindlu, ezi zindlu azikho ngathi singurhulumente, zimalunga nesidima sabantu bakuthi, isidima sabantu abadala,” itshilo iNkulubaphathiswa. 
UMabuyane uthi kusalindeleke ezinye izindlu ezingaphezu kwekhulu elinamashumi alithoba anesibhozo (198) kwaWadi 36. Uyiqhwabele izandla intsebenziswano phakathi kukamasipala norhulumente wephondo, esithi iphungula umthwalo xa kukho intsebenziswano. 
“Into esingayifuniyo yimisebenzi engagqitywayo ngoonokontraka abashiya iindawo zokwakha bengawenzanga umsebenzi wabo, noonokontraka abangabhatalwanga ngexesha. Urhulumente xa ebaqashile onookontraka kufuneka ababhatale ngexesha ngokuba ukuba akababhatali ngexesha abazokusebenza,” utshilo uMabuyane. 
UMphathiswa wezokuHlaliswa koLuntu eMpuma Koloni, uSiphokazi Mani-Lusithi uthe: “Singurhulumente ingakumbi iSebe lokuHlaliswa koLuntu sidibana namagosa nezinye iintlangano ezincedisana nathi ekwakheleni abantu iindawo  ezikhuselekileyo. Kuba kaloku sifuna ukunqanda into yoonokontraka abashiya izindlu zingagqitywanga, kubelula kurhulumente ukuthatha ikontraka yakhe xa sibona ukuba isakhono asikho kunokontraka.” 
UMani-Lusithi uqhubeke ethetha ngeenzame zabo bonke ababandakanyekayo. “Lo mzekelo sinawo namhlanje kukubonakalisa ukuba xa sisebenzisana singakha kwaye sihambise iinkonzo ebantwini bakuthi ngokukhawulezileyo. Sinazo iintlanganiso noomasipala ukujonga into yokuba le mingeni iphambi kwethu siyisusa njani,” utshilo. 
Ixhegokazi elingelinye labaxhamli abafumene izindlu,  uNombuyiselo Zondani uthe: “Namhlanje ndiyabulela, indlu yesamente zange ndiyihlale mna. Ndiyanibulela, noonokontraka ndiyababulela, ndiyambulela norhulumente obabhatalayo. Ndibulela nokusebenzisana kakuhle ukuba benze le ndlu ndihlala kuyo. Ndizolala kuyo namhlanje kude kuphele ubomi.” 
Ukunikezelwa kwezindlu kwandulela ukutyhilwa komfanekiso oqingqiweyo kaMfundisi Canon James Calata eQoboqobo. Lo mfundisi wadlala indima kumzabalazo. Wayengumfundisintsapho owajika waba ngumfundisi noNobhala Jikelele weANC ngeminyaka yoo1940. 
UMfundisi uCalata ukwaqambe iingoma zenkululeko kunye namaculo ecawa asaculwa kwinkonzo yamaTshetshi.  INkulubaphathiswa uMabuyane uthe lo mfanekiso uyinxalenye yelifa lethu. Uthe ngaphandle kwamafa nenkcubeko akukho khenketho."	not available
sports	Umtshini wamagowuli ufikile kwiJuventus	"Ukuba izinto zingahamba ngendlela athethe ngayo, abalandeli bebhola kwilizwe laseItaly mabalindele izinto ezibhetele.  
URonaldo uthengwe yiJuventus kwiveki ephelileyo ngemali engaphaya kwebhiliyoni ngokwemali yoMzantsi Afrika.  
Ngokweengxelo eziphume eMadrid, lo mdlali zange abone ngasonye nomongameli weReal Madrid ngemiba eyoyamene nemali. Ekuqaleni kwale veki, uCR7 ugalelekile kwiJuventus – apho amkelwe ngezandla ezishushu.  
URonaldo (33) uthe uyalibulela ithuba alinikiweyo yiJuventus watsho esithi abadlali abaninzi abakule minyaka akuyo – baphelela eChina naseQatar. 
“Ndingatsho ukuba iJuventus lelinye lamaqela aphambili kwihlabathi. Ukuza apha kwam yinto endiyicingileyo kakuhle – kodwa ndingatsho ukuba ibisisigqibo esilula kakhulu kum ukuba kwiqela elikhulu eItaly. Eli linyathelo elibalulekileyo kakhulu kwikhono lam. Ndiyalibulela kakhulu ithuba endilinikwa yiJuventus. Ndiyavuya ngoba yiyo endifunileyo kwaye ndinethemba lokuyithatha ndiyibeke endaweni ephezulu. Andizanga zokudlala apha; ndifuna ukushiya umzila,” utshilo uRonaldo kwikhasi lomnatha, uTwitter. 
URonaldo ebeyinxalenye yeqela lesizwe lasePortugal ekhutshwe yiUruguay kwiNdebe yeHlabathi ebi banjelwe eRussia kutshanje. 
 Nakubeni iinzame zingakwazanga ukunceda iPortugal – kodwa indebe yehlabathi ivalwe ephakathi kwabadlali abafake amagowuli amaninzi. Ukuba izinto zimhambele kakuhle, iJuventus ingenza izimanga kwiChampions League ngoba uRonaldo uyafana nje nomtshini okhupha amagowuli.  
Ushiya efake amagowuli angaphaya kwamakhulu amane, iindebe ezimbini zeLa Liga nezine zeChampions League.  
Kanti wenza indima ebonakalayo kwimpumelelo eyazuzwa yiPortugal kwiminyaka emibini edlulileyo kwindebe yaseYurophu. 
URonaldo uthe zikhona izinto ezimnyanzele ukuba athathe isigqibo.  
“Ndiphile qete. Yiyo lo nto ndiziqhenya ngokuba lapha. Mna andifani nabanye abadlali abacinga ukuba kuphelile ngabo xa befika kwiminyaka endikuyo. Ubukho bam apha buyandikhuthaza kakhulu kwaye ndifuna impumelelo,” utshilo uRonaldo."	not available
sports	Kuzakucaca inkunzi phakathi kweDowns neChiefs	"IMamelodi Sundowns izakudibana neKaizer Chiefs kumdlalo wamagqibela kankqoyi weTelkom Knockout.  
Oku kulandela emva kokuba bebethe iSupersport United ngamagowuli amathathu kwelinye kumdlalo ububanjelwe eLucas Moripe ngokuhlwa ngoMgqibelo. 
Amagowuli afakwe nguLeornado Castro,  uThabo Nthethe kunye noBongani Zungu, ngawo ase iqela likaMosimane kumdlalo wamagqibela kankqoyi. 
Isiqingatha sokuqala somdlalo besilawulwa yiSundowns. Eli qela belidlala umdlalo okhawulezayo kakhulu, kwaye bebefaka uxinizelelo kakhulu kubadlali bangasemva beSupersport United.  
Kwimizuzu nje embalwa emva koku, abafana bakaMosimane bafumene igowuli lokuvula ngelixa uCastro efaka emnatheni ibhola kaThemba Zwane. 
UDolly nobewuqhuba kakhulu ngokwakhe lo mdlalo ukhe wazivavanyela uRonwen Williams naye. 
Emva komzamo omninzi weSundowns uNthethe ufake igowuli lesibini leSundowns, emva kwebhola ethunyelwe nguDolly ngenqina lasekhohlo. 
UZungu uye wakwazi ukugqibezela umsebenzi wabo ngomzuzu wamashumi asibhozo, uqhaqhe abadlali abambalwa beSupersport bangemva phambi kokuba afake ibhola ngaphaya koWilliams. UMosemane uthethe ngolu hlobo emva kwalo mdlalo: “Bekunzinyana ngethuba usandula kuqala umdlalo, bendinexhala ngoDove Wome kuba ebehlupha amadlali base- sizikithini ngasemva, kwaye iphantse yaba ngumceli mngeni le nto.” 
UMosimane utshilo ukuba akukho  nesidingo sokuba baqhayise kodwa uyavuya yimpumelelo yabo."	not available
entertainment	UDJ Sbu ubuya nomculo kunye nesiselo!	"ABALANDELI bakaDJ S’bu bazakuncuma bakuva ukuba lo somashishini nomsasazi wodumo akawulahlanga umculo. 
US’bu, nowaduma kakhulu ngengoma ethi “Le ngoma” awayenza nemvumikazi yaseMpuma Koloni uZahara, udize kwiTimesLive ukuba ubil’ esoma ngalo mzuzu esebenza emculweni. “Umsebenzi wam omtsha kanomathotholo, undinika ithuba lokusebenza kwakhona kwishishini lam. Igama lam ndalakha ngomculo,” utshilo. 
Kwinxalenye yokubuya kwakhe unezicwangciso zokukhupha ukracaza wecwecwe ngenyanga yoMsintsi/Septemba. 
Usebenze noZahara kwenye yeengoma kwaye ukwasebenzise neemvumi ezifana noSimphiwe Dana. US’bu, kukwavakala ukuba usebenza kwisiselo se-vodka eyeyakhe, ngokunjalo namanzi asebhotileni, nekulindeleke ukuba konke oko akukhuphe ungaphelanga unyaka.  
Uthe, “Ivodka ibizwa iLoko Flame. Okwangoku sisakrobisa nje, sigqibile ukusebenza kuhlobo lwayo kwaye ngoku sisebenza kwimo yokwenziwa kwebhotile. Ngokuqinisekileyo izakuphuma ungaphelanga lo nyaka.”"	not available
politics	Kujongwe ngabomvu iziphumo zovoto eGonubie namhlanje	"Kuzele qhu kwisikolo saseMzamowethu nakwiholo yoluntu eGonubie ngabahlali beyokufaka u-X wabo nanjengoko namhlanje ilusuku lonyulo lovalo sikhewu kwaWadi 27. 
Abahlali bathi eyona nto bayinqwenelayo lutshintsho kuphela kwindawo yabo kwaneemeko abaphila phantsi kwazo. 
Abalandeli bombutho ophikisayo iDA bathuthwa ziiteksi ukuya kwizikhululo zokuvota. 
Inkokheli yeDA kwiphondo leMpuma Koloni uNqaba Bhanga, encokola nephaphandaba kwitafile yeDA eGonubie, udize ukuba  bazokuyithatha le wadi ngaphandle kwamathandabuzo. 
Logama usihlalo weANC kula mmandla uBantu Gobho,  esithi nabo bengumbutho olawulayo izakubuyela kubo kwakhona le wadi. 
Nangona kunjalo, imvano engekhoyo kwanomlo ogqubayo phakathi kwamalungu eANC ewodwa iyabonakala kuba abanye bahleli kwelabo icala nabanye bakwelabo icala. 
Abahamba nenkulumbuso uPhumulo Masualle babodwa logama abalandela  obengunobhala wephondo uOscar Mabuyane bebodwa nabo. Oku ngevani kulandela emva kokuba abahlali bekhala ngokuba iphondo libanike ngenkani  uceba abangamfuniyo uBoy Boy Kalani, logama bona abahlali bebefuna uceba wabo ibenguVuyisile Hokisi. 
Umgqatswa ophuma kwiDA nguVusi Jako.  
Uluntu ngokuhlwa namhlanje lulindele iziphumo malunga nolu lonyulo lubanjiweyo."	not available
entertainment	UGold Diggers uyalandela!	"Phantse ibelelo xesha belikade lilindiwe lokuba sazi ukuba ngubani ongubani kumdlalo omtsha-tsha ka-e.tv uGold Diggers. 
Lo mdlalo usizobela umfanekiso ngqondweni wosapho lakwa-Gumede. Ukhangele kwicala lothando, imali, iingxabano zosapho nobudlelwane obungezoqoqosho kwicandelo lomgodi. 
Nqwa nomdlalo osele uzakusongwa ka-Ashes to Ashes , nawo lo ubalisa ngobomi, kwaye uqulethe iziqendu ezilikhulu mashumi amahlanu anesihlanu (155). 
UGold Diggers kulindeleke athabathe indawo kumabonakude ukusukela ngomhla weshumi ku-Agasti, kodwa uzakuqala afudumeze indawo yakhe ngoLwesihlanu ophambi koko. 
Kulindeleke adlale ukusukela ngoMvulo ukuya ngoLwesihlanu naye. 
Ngoku, masikhe sikukrobise kwiimbuso ezizakudlala kulo mdlalo: 
Ngubani ongubani? 
UPatrick Gumede udlalwa nguMbongeni Ngema 
Eselula, uPatrick wayesazi mhlophe ukuba uzakuba ngumsebenzi wase migodini. 
Uyise wayengesosinhanha, kodwa wayenomhlaba ophangaleleyo, neenkomo eziliqela nezamnceda walobola uRuth. 
Umtshato kaRuth noPatrick wawufana nomtshato olungiselelweyo kodwa onganyanzelwanga. Kodwa emva kokuzimanya no-Patrick, uRuth wayengenakushiya okanye awuthengise umhlaba kayise eMashekeni. 
Indima ka-Ruth ilinganiswa ngu-Clementine Mosimane. 
URuth ukhulele eMpumalanga. Uyise wayenamakhosikazi amabini: Omnye ingowase Lesotho ngelixa unina kaRuth yena waye ingowase Mpumalanga. URuth waye yintombi yabo nomntwana wabo ekuphela kwakhe. 
Ukutshata kwakhe noPatrick yayikukufezekiswa kwephupha lakhe, kodwa phupha elo lajika layincindi yekhala emva kokuba uPatrick wacela ukuthabatha umfazi wesibini. 
Igqiza elipheleleyo kuGold Diggers liquka uMay Gumede odlalwa nguTina Jaxa, uBigboy Gumede odlalwa nguMxolisi “Zulu-Boy” Majozi, uRonald Gumede odlalwa ngu-Thabo Malema, uLucky Gumede odlalwa nguMpho Sibeko, * -Olwethu Gumede onguZimkhitha Nyoka, uHlengiwe Gumede onguFikile Mthwalo, uGideon odlalwa nguPeter Mashigo kunye no-Nandipha odlalwa ngu-Keneilwe Matidze."	not available
health	Inkosikazi itofe amadoda eyithe ntsho ngamehlo	"Inkosikazi enamashumi amane anesine ubudala yaseNgobozana eLusikisiki ikhalazela ukutofwa ezimpundu kwisibhedlele sale dolophu ithiwe ntsho ngamehlo zizigulana ezingamadoda. 
Oku kwenzeke kwisibhedlele iSt Elizabeth eLusikisiki.  
Ixhoba eli alifunanga kuchazwa ngagama ngelokukhusela isidima salo. 
Le nkosikazi ithi yaya eSt Elizabeth emva kokuphathwa ziintlungu. 
“Xa sele ndingaphakathi kumagumbi onyango ndothuswa kukuba kuthwe mandijikele kwelinye icala kuba ndizokutofwa, xa ndijikela kukho izigulana ezingootata. Ndibe nombuzo kumongikazi lo uthi mandijikele wokuba ndizotofa ndawoni. 
“Umnqa kukuba umongikazi wathi ndiza kutofwa ezimpundu watsho esithi mandinyuse ilokhwe ndiveze iimpundu atofe,” kutsho le nkosikazi. 
“Zange ndibe saqhubeka ndibuza kuba into endandiyifuna kukuphila kuphele iintlungu kodwa ngaphakathi ndandingayithandi eyokutofwa phambi kwamadoda. Ndandizibuza ukuba ziphi iindawo ezikhethekileyo zokutofa; ibe nguwe nomongikazi kuphela,” kutsho ixhoba. 
Uthi ubunzima kukuba wayenxibe ilokhwe kwabanzima nokuba ahlikihle isitofu esi xa egqiba ukutofa. 
Ukanti isithethi seSebe lezeMpilo kweli leMpuma Koloni uSizwe Kupelo uthi oko kwenzekileyo akwamkelekanga kwaye akuvumelekanga kwaphela. 
“Izibhedlele zethu zinamagumbi abucala ekubonelwa kuwo izigulana apho ibasisigulane nomongikazi kuphela hayi owesithathu umntu. Oku kuhambelana nokuqinisekisa isidima kwizigulana zethu,” utshilo uKupelo."	not available
entertainment	Banewayilese yabo eNgcobo	"YIMINCILI kubantu boMasipala weSithili iChris Hani nanjengoko beza kuphulaphula unomathotholo wabo. 
Lo nomathotholo, obizwa njengokuba yiEngcobo FM, uza kuphehlelelwa ngokusesikweni ngomhla wesithoba kule nyanga yoMsintsi. 
Ngokutsho kukaLusi Tan onguMastishi wesi sikhululo sasekuhlaleni sitsha, uluhlu lweenkqubo ze-Engcobo FM ziza kubhengezwa emsithweni ngomhla wokuvula. 
Kule mpelaveki, uLwesihlanu umhla we27 kule yeThupha, esi sikhululo siza kubamba iiodishini zokukhangela abasasazi. Ezi odishini zokukhangela ulutsha olunesakhono sokusasaza ziza kubanjelwa kwizakhiwo zeNgcobo FM ezikwa232                          kumgaqo iPower Station. 
“Nabani na ominyaka iyi18 ukonyuka wamkelekile. Sifuna abasasazi, abafundi beendaba, iintatheli kwanabasasazi bezemidlalo. Esi sikhululo sifumaneka lula edolophini Engcobo. Iinkcukacha zikhona kuFacebook wesikhululo Engcobo FM,” uMphathi-Sikhululo uLusi Tan uxelele I’solezwe lesiXhosa. 
UTan uthi iEngcobo FM iza kusasaza iinkqubo ezintlobontlobo. 
Uthi esi sikhululo sesiqalile ukuvakala ku-96.6 kususela ngomhla wama28 kweyeKhala, sidlala umculo omnandi ngelokuvavanya amaz’omoya. 
“IEngcobo FM iyafumaneka na-online. Yiya nje kuPlay Store udawunlowude iApp uphulaphule,” kwazisa uMastishi. 
Esi sikhululo asifumaneki kuMasipala weDr AB Xuma kuphela, sikwavakala nakwiidolophu ezifana neGcuwa, Dutywa naseMthatha. 
UTan uthi esi sikhululo siza kusasazela abaphulaphuli baso ngolwimi lwesiXhosa. 
IEngcobo FM ibhaliswe ngo2015, yaze yafumana ilayisenisi yokusasaza kwaICASA ngo2017. 
“Ziqale ngoko izicwangciso zomsebenzi. IEngcobo FM iye yafumana inkxasomali kwaMDDA kunyaka ophelileyo, saqala ke nesicwangciso sokwakha esi sikhululo sikanomathotholo emva koko,” kutsho uTan. 
UMphathi wesi sikhululo sosasazo uqhayisa ngamava akwiminyaka engama26 ekwezosasazo. 
“Ndisebenze eMetro FM naseY-FM, kwaye ndisebenze neqela elaqala iUCR FM, ngoko ndiza namava aluqilima wokwakha esi sikhululo,” kutsho uTan, okwanawo namava kwezeentengiso. 
Uthembise abantu baseNgcobo ngosasazo olukwizinga eliphezulu, imixholo enik’ umdla, umculo neenkqubo ezakhayo."	not available
sports	‘Sifuna ukuba sisikolo sokuqala eMpuma Koloni’	"Abantwana besikolo saseBhayi, iNdzondelelo Secondary School, baza kufumana ithuba elinqabileyo ebomini babo xa isikolo sabo sidibana nezinye izikolo kukhuphiswano ekuthiwa yiCOPA Coca-Cola emidlalweni eza kube iseThekwini kwinyanga ezayo.  
INdzondelelo ziintshatsheli zeMpuma Koloni ezivunyiweyo emva kokuba ibethe izikolo eziliqela emidlalweni yephondo ebibanjelwe eMdantsane.  
Into edume ngayo iCOPA Coca-Cola kukunika abantwana bezikolo abangaphantsi kweminyaka elishumi elinesihlanu ithuba lokudlala ibhola ekhatywayo kwaye yaziwa nangokuvumbulula italente ezindaweni ezihlelelekileyo. 
 EMpuma Koloni kugqugqise iNdzondelelo ebethe iWittebergen Secondary School ngo’3-0 emdlalweni wokugqibela eOrlando Stadium, eMdantsane.  
Umqeqeshi wesikolo esiphumeleleyo, uMnu. uDumisani Thyse, uxelele I’solezwe lesiXhosa okokuba abantwana bachulumancile kakhulu emva kokuzuza indebe. 
“Sivuya kakhulu ngoba isikolo sethu siphumelele okokuqala kwimidlalo yeCoca-Cola. Kusivuyisa kakhulu ukuba ziintshatsheli zeCOPA Coca-Cola apha eMpuma Koloni. Abantwana bethu bachulumance kakhulu nabo. Kaloku le nto yenzekileyo iza kubanika ithuba lokubonwa ngabacholacholi betalente phaya eThekwini. Lo nto ithi umntwana angabonwa nayiSuperSport United eza kuthumela abantu bayo phaya. Ukuchongwa kwakhe umntwana kungenza azibone edlala ezindaweni ezingcono,” utshilo uThyse obevakala onwabile. Nakubeni isikolo sakhe sisiya KwaZulu-Natal, uThyse uthe isikolo sakhe siza kulwela ukuphumelela.  
“Asiyi nje phaya. Siza kudlala ngokuzimisela nyhani. Amalungiselelo wethu mahle kakhulu ngoba abantwana bethu badlalela amaqela aphantsi kukaSafa apha eBhayi. Siyokulwa eThekwini, asihambi nje. Sifuna ukuba sisikolo sokuqala eMpuma Koloni esiphumelele kwizwelonke,” utshilo."	not available
politics	Isizwe sathengiswa ngoosopolitiki	"Bona abaseMzantsi Afrika oosopolitiki bathengise isizwe kwiingxoxo ezazisandulela inkululeko ukuqalela kwiminyaka yoo1990 ukuya ku1996, unyaka wokusayinwa komgaqo-siseko (Constitution Act 108 of 1996). Abo bangakwaziyo ukufunda isiNgesi ze bangakhathazeki kuba inyaniso yona iza kuvela, kuba zininzi iincwadi ezidiza le ntlungu yokuthengiswa kwesizwe. 
Namhlanje kwenzeka kanye loo nto kweli lizwe lethu, kodwa apha kuthi le meko ithabathe unyawo kuba sibenelishwa: 
1. Lokuphathwa ngamasela azicingela wona nooDuduzane bawo (kleptocracy). 
2. Baphinda bathi silambe sinjalo, bakhulula amanye amazwe elizweni jikelele ukuba azokushishina kwilizwe lethu ngaphandle kwemvume yethu.  
Kanye njengamakhoboka ayehamba angabuyeli emakhaya, ingathi nalapha eMzantsi Afrika alikho ithemba lokuba singaze sibuyele kwankqu kulaa meko yaseJiphethe yeempimpi zooMatanzima namabhulu. Umhla nezolo soloko kuvakala amabali eenkokeli zopolitiko nabaqeshwa bakarhulumente abafake izandla kuVimba Wesizwe bazithaphulele izigidi kuVimba. Xa besenza le mikhonyovu bayalibala ngezigidi zamakhaya apho ikati izalela eziko, ivuke indoda yomzi ingazi nokuba iya phi na, kanti iyokuhlangana namanye amahlwempu ezitalatweni zezwe lethu, kuba kule mihla, imali yesizwe isezipokotweni zabacinezeli abamnyama. Ndiseza kunichazela ngombhodamo owawusenzeka eMpuma Koloni ukubuya kwama “delakufa” elubhacweni, mhla bafumanisa ukuba zikhona iincwadi zikarhulumente zokuthenga. Inene i’cadre’ elingazange lityebe ngaloo mihla lelingaphilanga entloko. Babodwa naba benze izibhambathiso nezityebi zamabhulu ngokwezoqoqosho baphetha beba zizityebi kwisityikityiki sentswelo yabantu abangenakamva liqaqambileyo. 
Bona ke oosopolitiki banobuchule bokucwangcisa izithembiso xa kusondele ixesha lokuvota. Sebeqalisile abafana noMalema ukugaya abantu abaza kubavotela, kodwa kwabona kuleEFF (Economic Foreigners’ Friends) bathengisa isizwe kumagrigamba phantsi kwentetho ebubuxoki ethi “Africa for Africans”.  
Xa ubuxoki obu buphindaphindwa ukuthethwa, bude bufane nenyaniso.Zekhe nisibuzele kuMalema noCyril Ramaphosa, njengokuba abafana nabo bezimisele ukulwela amalungelo amagrigamba okushishina kwilizwe lethu nje, ingaba bakhona abeSuthu abashishinayo e-Indiya? 
 Ingaba akhona na amaXhosa anezirhoxo neevenkile ePakistan? Ingaba bakhona na abaPedi abanezirhoxo eBangladesh naseZimbabwe? 
Apha ngezantsi ndiza kubonisa ukuthi ezinye izizwe e-Afrika azilungiseleli abantu bamanye amazwe ngokwenza abavoti bawo idini. 
Kodwa eMzantsi Afrika abezopolitiko kuquka iANC neEFF bavana phantsi kwebhanile yokuthengisa abantu bethu kwizizwe zamagrigamba, baze bathi xa sikhalaza bamemelele bewathethelela phantsi kwegama * ”Xenophobia”. Abukho ubuxoki obudlula elo gama lika”Xenophobia” apha eMzantsi Afrika.Asoze umntu omnyama acaphukele okanye oyike omnye umntu omnyama ngokwenkcazelo yesichazimagama. Ndinifungisa amathile, ukuba oosopolitiki bebengasithengisanga isizwe, bendingasoze ndibe nesibindi sokubhala incwadi elumkisa isizwe kooHlohlesakhe.  
Enye intlungu eyongezelelayo kukuba xa bethelekiswa nexesha lamabhulu engcinezelo, la masebe karhulumente kwawona awawuchani kakuhle nomsebenzi.  
Bantu bakuthi ndinixelela ukunganixokisi, emva kwala mbhodamo wokubuya kwama”delakufa” elubhacweni, wonke umntu efuna ukuzenza bhetele ngomnye khona ukuze athenjwe asebenze, apho indoda ibibekwa njengentloko yesebe ingazanga yaphangela kurhulumente, ukruthakruthwano olwaluqhuba apho lwenza ukuba umgangatho uhle kakhulu eburhulumenteni. 
Umzekelo, laa ngxaki yaseSidimeni ibingasoze yehle kumbuso weempimpi. Nala madelakufa enza impazamo ngokungalandeli imiyalelo kaO.R Tambo awayeyinika amajoni oMkhonto Wesizwe. Zifundeleni ngokwenu hleze nicinge ukuba ndiyaxoka. Andizukuyitolikela esiXhoseni, abangasichaniyo isingesi baya kuncedwa ngabasichanayo. Wathi uPresident Tambo: 
“Comrades, you might think it is very difficult to wage a liberation struggle. Wait until you are in power. By then, you will realise that it is actually more difficult to keep the power than to wage a liberation war. People would be expecting a lot of services from you. You would have to satisfy the various demands of the masses of our people. In the process, be prepared to learn from other people’s revolutions.Learn from the enemy alsoThe enemy is not necessarily doing everything wronglyYou may take his right tactics and use them to your advantageAt the same time, avoid repeating the enemy’s mistakes.” 
– OLIVER TAMBO, ANC President in exile from 1960 -1990, addressing MK guerrillas in Southern Angola, in 1977. 
Oko kucaca ngomgangatho ophantsi weenkonzo kuwo onke amasebe oburhulumente.  
Nkqu kwisebe lobupolisa umgangatho uye usihla ngokuhla eMzantsi Afrika. 
Umzekelo, ukuba ufumene ingozi yemoto eMthatha, nokuba ugilwe ngala manxila angenazimpepho zokuqhuba, musa ukufana ucinge ukuba uza kuncedakala, kufuneka uthathe umphefumlo wakho uhambe uye esibhedlele ukuba usaphila, kuba asoze afike amapolisa.  
Akukhathaliseki nokuba uye wanethemba ngokufika kwamapolisa endlela (traffic cops) akukho zawo kuba eMzantsi Afrika kwabakho ububhanxa bomthetho othi kufuneka ibe ngamapolisa kuphela athatha ii “measurements” nezinye iinkcukacha.Enye yeengxaki ezagubungela uMzantsi Afrika yintlaninge yabacebisi ababevela kwiinkalo zonke bebizana “comrade” kodwa bengazi nto. 
Naleyo imeko mhlawumbi ndingongeza esinye isiqendu ukucacisa.Omnye umhlobo wam wagilwa ngamanxila yaphela imoto yakhe eMthatha, lafika ipolisa lezendlela lafumanisa ukuthi omnye umqhubi lo unxile bhakada engenayo ne’licence’. 
Elo polisa lendlela lema apho lafana nonopopi.Ukuba unokuzama ukuphanda isizathu esibangela ukuba uhle ngolu hlobo umgangatho weenkonzo zoburhulumente ngexesha lenkululeko, uya kufumanisa ukuthi isizathu esiphambili sinye – eMzantsi Afrika akusekho mali yeenkonzo zoburhulumente. Siyathanda asithandi, kweli xesha kulawulo lwaseMzantsi Afrika-ayikho imali yeenkonzo zoburhulumente, lungasoze luphele noqhankqalazo lweenkonzo kweli lizwe, ngaphandle kokuba kungenzeka umangaliso oqala ngokubuyiselwa kwamagrigamba kumazwe awo. 
Kodwa ke andithethi ukuthi mababanjwe ngesixhanti bakhonjwe komawabo.Ikhona indlela ephucukileyo yokwenza oko ngokusemthethweni.Kona yinyani emsulwa ukuba abantu abasokolayo bona basentlungwini exube nomsindo, kodwa ke umsindo awusoze uncede. 
Kodwa ke ngoku ndisaqala ezantsi koosodolophu. Kwiziqendu ezilandelayo ndiyeza kungcatsho lwesizwe neminye imibandela ngezikhulu zopolitiko kwipalamente yesizwe.  
Yena uRamaphosa ebekade elele kule minyaka, ngoku uzenza mhle ngokungathi ubakhathalele abantwana bethu abazula esithubeni. Ndinganixelela ngokungafihlisiyo nokusemthethweni ukuthi, ukuba oosodolophu nooceba babo bebesikhathalele isizwe, ngekungagcwalanga abantu bamanye amazwe abashishina kwiindawo zoobawo. 
 Ayingomona ingeyiyo nezenofobhiya ngaphezulu xa abantu behlupheka yile nkqubo. Sukube iyi “economic homeostasis” endiyichazayo kwisiqendu esilandelayo."	not available
sports	UMakaab ucacisa ngekamva likaJali!	"Umdlali-siswini weBafana Bafana, * -Andile Jali, ufunwa ngapha nangapha.  
Kwisithuba seenyanga ezimbalwa ezizayo isivumelwano sengqesho sikaJali neKV Oostende yaseBelgium sizakuphelelwa.  
Iqela lakhe linawo umnqweno wokusivuselela isivumelwano sakhe – kanti nalapha eMzantsi Afrika kuthiwa iKaizer Chiefs neMamelodi Sundowns zinomdlali kulo mdlali.  
Umanejala wakhe, uMike Makaab, uxelele Isolezwe ukuba uJali ngeke abuyele eMzantsi Afrika kwangoku. 
“UJali uzakuhlala kwiqela lakhe kude kuphele isivumelwano sakhe. Siyaxoxa ne-Oostende okwangoku. Bazimisele ngokumgcina kwela qela – kusekho into engacacanga. UMark Cook ophethe ela qela uyalithengisa. Xa kunjalo ke kubakhona ukuxinga kwezinto ngokutyikitywa kwezivumelwano,” utshilo uMakaab. 
UJali waya eYurophu esuka kwi-Orlando Pirates ngo-2014. Nangona kukho ukungacaci kwezinto kwiqela lakhe – kodwa yena uyayifumana imidlalo kwaye likhona nethuba lokuthathwa ngamaqela aseYurophu."	not available
politics	UMalunga ukulungele ukubamba iintambo	"IMPUMELELO kwi-ofisi yoMkhuseli Woluntu ayixhomekekanga kumntu omnye, yintsebenziswano phakathi kwabasebenzi beliziko.  
Oku kuthethwe ngusekela Mkhuseli Woluntu kweli uAdvocate Kevin Malunga.  
UMalunga ukuluhlu lwabayi-59 ababhengezwe yiPalamente kugqatso lokungena ezihlangwini zoMkhuseli Woluntu oshiyayo * -Advocate Thuli Madonsela.  
UMadonsela uzakusishiya esi sikhundla ngo-Okthobha emva kweminyaka esixhenxe yexesha le-ofisi yoMkhuseli Woluntu.  
UMalunga uthi ukulungele ukuqhubekeka apho ashiye khona uMadonsela xa elinikwa elo thuba. “Ndineminyaka emithathu enesiqingatha ndikweli ziko, ndisebenze njengebambela loMkhuseli Woluntu izihlandlo ezingamashumi amathathu, ndihambe kwiindawo ngeendawo zasekuhlaleni kweli, ndaya nakwamanye amazwe ndimele eli ziko. Ndikhokele amaqela ophando, ndikwangusihlalo kwamanye wamasebe ethu.” 
 Ukwathe, ukusebenza njengoMkhuseli Woluntu ayingomsebenzi nje kuye, kukunika inkonzo kwisizwe ngeliqinisekisa urhulumento olululo, ukulwa nobuqhophololo, nokubona uluntu luxhamla kwiinkonzo elingazifumaniyo ngenxa yobuqhophololo.  
Uthe ukuba utyunjiwe uzakuqhubekeka nomsebenzi awuqhelileyo nokumilisela iimbono zakhe ngeli ziko. “Ngumnqweno wam ukuba sakhe kwisiseko sentembeko esiyinikwa luluntu,” utshilo okaMalunga.  
Ukwathe unenjongo yokuvula i-ofisi yesithathu yoMkhuseli Woluntu eMpuma Koloni. “Okwangoku sine ofisi eseBhisho neseMthatha, injongo yethu kukuvula eyesithathu eBhayi. Ndinqwenela nokuba siqinise ii-ofisi ezijikelezayo ezifikelela koomasipala abaliqela kweli.” 
 Uthe uninzi lwezikhalazo zoluntu zisuka koomasipala, uluntu lukhalazela ukuqhwalela kweenkonzo, izindlu zesibonelelo ezingekho mgangathweni nokuqeshana ngokwazana.  
UMalunga uqhube wathi, “Eyona ngxaki inkulu kukungalandelwa kwemithetho yenkqubo zokuthenga zaseburhulumenteni. Enye yezinto esizakugxila kuzo kukuxhobisa abaphandi kule ofisi ngemithetho elawula intengo yaseburhulumenteni,” utshilo okaMalunga.  
Wenze umzekelo ngezikhalazo ezijoliswe kumasebe aseburhulumenteni kweli phondo ngezityholo zokusebenzisa gwenxa intengo yaseburhulumenteni kumalungiselelo omngcwabo kaNelson Mandela.  
“Ihlazo lebholo lokutyiwa kwemali kumalungiselelo omngcwabo kaMandela kubonakalisa ukuba kukho abajonge ukutya xa besenza intengo yaseburhulumenteni,” ucacise ngelo.  
Ukwathe i-ofisi yoMkhuseli Woluntu mayingajongwa njengotshaba likarhulumente. “Asilwi tshaba norhulumente, silungisa iimpazamo zikarhulumente. Siphanda izikhalazo, sisebenzise ubungqina obuphambi kwethu,” uqhube watsho.  
Ukwathe abo banamathandabuzo ngakuye mabajonge isimo sakhe ngakubuqhophololo, “Andizange ndakhusela mntu ofunyaniswe enobuqhophololo,” utshilo okaMalunga."	not available
sports	UKhonco wongeze intshinga ye-IBO	"Amava kunokwenzeka kuthi kanti yenye yezinto ezibethe uSiyabonga Siyo kumlo obuphakathi kwakhe noSimphiwe Khonco ebusuku ngoMgqibelo odlulileyo. UKhonco ulwe kakuhle kula mlo waze wayintshatsheli entsha ye-IBO minimum weight emva kokubetha uSiyo ngamanqaku. 
Zisuka nje kulo mlo la matyendyana aphuma kweli phondo leMpuma Koloni athe axhimfana kwanzima futhi ezibonakalisa amandla anawo omabini. Kodwa uKhonco nguye oye wathi kratya ngenxa yamava kakhulu kwaye amanqindi akhe ebenyanzelisa uSiyo azikhusele ixesha elininzi. 
Imijikelo emininzi ebeyilawula uKhonco, kwaye intswahla ibisenziwa ngabalandeli ibibonakalisa ukuba uphumelele. 
USiyo ukwazile ukuziphendulela kwimijikelo emithathu apho bekubonakala ukuba isekhona intlantsi. 
UKhonco kodwa ukwazile ukuwulawula umlo kwaye neqonga ebelisebenzisa kakuhle kakhulu.  
Lo ngumlo wokuqala abethwe kuwo uSiyo kwimilo yakhe ayilwileyo elishumi elinanye. Nangona ekugqibeleni ephumelele uKhonco, wona umlo ubungelulanga nakuye. Yiyo lo nto umlo utsale ixesha elide. 
Komnye umlo uKevin Lerena ubethe uRoberto Bolonti ngamanqaku kumlo wentshinga yeCruiserweight onemijikelo elishumi. 
Zonke iijaji kulo mlo ziwunike uLerena ngokwamanqaku kuba oko ebewulawula umlo ukusuka ekuqaleni. Amanqindi akhe asuka kwisandla sasekhohlo ebefika ahlale ebusweni kuBolonti. 
Komnye umlo wodidi olungezantsi * -Ayanda Nkosi ubethe uJoshua Studdard ngamanqaku xa bebesilwela intshinga yejunior featherweight. 
chris.gilili@inl.co.za"	not available
politics	Amaqela ezopolitiko aphefumla kwintetho kaMasualle	"Amaqela ezopolitiko aphefumle ngentetho yobume bephondo ethe yenziwa yiNkulumbuso uPhumulo Masualle kwiveki ephelileyo. USithandiwe Velaphi uncokole neenkokeli zala maqela esiva izimvo zazo. 
Thando Mpulu weUDM: 
Bendingalindelanga ukuba athethe into entsha kuba sisembindini wexesha elimiselweyo leminyaka emihlanu. Siyi-UDM siyakwamkelwa ukubekelwa ecaleni kwemali ekwizigidi ezingamashumi amabini eerandi (R20m) ukuphuhlisa abantu abatsha kwezolimo.  
Kodwa zikhona izinto esiqonda ukuba izishiye ngaphandle iNkulumbuso.  
Xa siqwalasela umba wophuhliso lwamaphandle, sifumanisa ukuba iNkulumbuso iwubethe ngoyaba lo mba, uthethe nje ngezolimo kodwa akanaba banzi.  
Kwakhona, lo rhulumente wephondo ulahlekelwa zibhiliyoni zeerandi kumabango wabantu abafuna imbuyekezo yemali kwisebe lezempilo, kodwa iNkulumbuso yakhetha ukutya tyum. 
Bobby Stevenson weDA: 
INkulumbuso itsho amatyeli kwintetho yayo ukuba iMpuma Koloni iphantsi kolawulo oluluqilima. Ukuba icinga njalo, makube iphila kwihlabathi layo yodwa. 
Izinga lentswelo-ngqesho eMpuma Koloni lithe gqolo ngokukhula. Kwezemfundo, apho urhulumente wephondo achitha isiqingatha semali, iNkulumbuso ayikhange ithethe nto ingumhlahla-ndlela.  
Bendicinga ukuba uyakubhengeza iinkqubo zokuphucula ezemfundo ngokuthi iinqununu zityikitye isivumelwano sokusebenza nesebe lezemfundo.  
INkulumbuso ithetha ngoncedo kubantu abatsha kodwa ilibala eyona nto ibalulekileyo, eyokuba ulutsha lufikelele kumnatha wonxibelelwano (WiFi) ukuze luthabathe inxaxheba kwezoqoqosho. INkulumbuso ithetha ngeprojekthi yezamanzi eMzimvubu, kodwa ayitsho ukuba uqala nini umsebenzi. 
Siyabulela Peter we-EFF: 
Thina sidanile kuba besicinga ukuba iNkulumbuso izakuwuchaphazela umbandela wobuqhophololo, kodwa udlule nje engakhange anabe.  
Futhi besicinga ukuba uzakuthetha ngezinga elibi lokuphumelela kwabo bafunda uGrade 12. INkulumbuso isixelela ngothotho lootitshala abarhoxayo emsebenzini, kodwa ayitsho ukuba izakulungiswa njani le meko.  
Njengenkokeli, iNkulumbuso ayifanelanga kusixelela ngeengxaki kuphela koko isixelele ngomkhombandlela kwingxaki leyo. Siyiqhwabela izandla into yokwenziwa kwenxweme lokuloba eSajonisi. 
Oscar Mabuyane weANC: 
Siyayamkela intetho yeNkulumbuso. Le ntetho iyasibonisa ukuba umzamo omhle siyawuzama, kodwa ugqatso asikalufezi. Iyasimema ke iNkulumbuso ukuba sisebenzisane nayo sonke ukuze sithathe eli phondo silise phambili. 
 Sisembindini weminyaka emihlanu emiselweyo, kubalulekile ukuba izinto ebesithe siza kuzenza zibe kanti ziyenzeka. 
 INkulumbuso iyinikile ingxelo ngeprojekthi yamanzi eMzimvubu kwanolwakhiwo lwendlela eWild Coast. Sonwabe kakhulu yingxelo yeNkulumbuso."	not available
sports	iBaroka yohluthwe intlaka emlonyeni yiHighlands Park	"Emva kokukhokela kwisigaba sokuqala, iBaroka FC yohluthwe intlaka emlonyeni yiHighlands Park emdlalweni obinika umdla kakhulu eMakhulong Stadium. Amakhwenkwe ka-Owen Da Gama aphumelele ngamagowuli amabini kwelinye (2-1) emdlalweni we-Absa Premier Soccer League ngale njikalanga yanamhlanje. Ukuphumelela kweHighlands ziindaba ezimnandi kuDa Gama ngoba iqela lakhe libethelele indawo yalo phakathi kwamaqela akwiTop 10 kwiPSL. 
Impazamo eyenziwe ngabadlali beHighlands ikhokelele ekufakweni kwegoli yiBaroka. Kwangoko ikhawuleze yafuna ukuyilungisa impazamo – kodwa kube nzima ngoba abadlali beBaroka bebezimisele nabo futhi befuna igowuli lesibini. Kuyiwe kwixesha lokuphumla iBaroka ihamba phambili. Izinto zitshintshile kwisigaba sesibini somdlalo. USello Motsepe wenze umsebenzi ophucukileyo kokuvalela ibhola emnatheni. Khange kube kudala, umdlali othenjwe kakhulu uMothobi Mvala ufake igowuli lesibini. 
Ude waphela umdlalo iBaroka ingakwazanga ukufumana igowuli lokulinganisa. UBevan Fransman uchongwe njengoyena mdlali oqaqambileyo emdlalweni emva kokwenza umsebenzi omhle emva. Ukubethwa kwayo iBaroka kuthetha ukuthi iphakathi kwamaqela alwela ukusinda ezembeni. Kwelinye icala iPolokwane City ibethe iGolden Arrows ngamagowuli amabini eqandeni emdlalweni wanamhlanje."	not available
entertainment	I-TruFM iyabulela ngoFezz kumasipala waseMnquma!	Abaququzeleli bokhuphiswano lwetalente yeTruFM (iTru Talent Search), bagqithise uphawo lombulelo kwiinkokheli zoMasipala waseMnquma, ngendima ebalulekileyo edlalwe ngulo masipala ngokuncedisa ekubhaqweni kwetalente kaFezile ”Fezz Jnr” Makhohliso wala mmandla. UFezz Jnr, yaba nguye ophumelele ibhaso eliphezulu kwiTru Talent Search yonyaka ophelileyo. UFezz Jnr, wazalwa waze wakhulela kwilokishi yaseMsobomvu eGcuwa, kwaye ngenxa yolu khuphiswano lwesi sikhululo noMasipala waseMnquma, sele ekhuphe ingoma yakhe ye-Afro-Soul. Le ngoma ethi “Imizamo”, sele idlalwa koonomathotholo abaphezulu kuzwelonke, kwaye uFezz Jnr bekhe wavela nakwinkqubo ye-SABC 1 -iLive kwinyanga ephelileyo. Kule ngoma, eli gatyana licula nemvumi eyaziwayo neyinzalelwane yaseNgqushwa, uDumza Maswana. Ngenxa yenkxaso-mali kwizinto ezifana nothutho, uqeqesho kunye nendawo yokuhlala ayifumene eMnquma, uFezz wakwazi ukuzilolonga, de wabhengezwa njengophumelele ukhuphiswano lonyaka ophelileyo emva kokuncumisa iijaji ngelizwi lakhe elimnandi. Kungoku nje, uFezz uhlala eRhawutini ukuze azenzele igama emculweni njengeemvumi ezifana noNathi Mankayi. UMasipala waseMnquma waxhasa le mvumi incinane ngokuhambelana nephulo lakhe lophuhliso kubahlali bala masipala ngokwezentlalo, ezoqoqosho njalo njalo. Fezz Jnr uculele looholo ibizaliswe ngabebezimase intlanganiso yebhunga, nebikwaqaphela ukuphela kwexesha looceba bala masipala. Lo mhlangano ububanjelwe eMsobomvu Community Hall eGcuwa kule veki.	not available
entertainment	Intwazana ena6 ibhale incwadi	"INTWAZANA eminyaka emithandathu ubudala ikunye notata wayo baphehlelela iincwadi zabo kule veki. 
Ezi ncwadi zibhalwe ngolwimi lwesiXhosa. 
Incwadi kaOwethu, 6, ebizwa ‘Molweni igama lam ndinguOwethu’ yincwadi equlethe amabalana amafutshane angezilwanyana kuquka nabantu. 
Encokolela I’solezwe lesiXhosa, uMadoda Ndlakuse, ongumbhali notata kuOwethu uthi amabali akwincwadi kaOwethu anoburharha kwaye aneziphelo ezingaqhelekanga. Izilwanyana ezikule ncwadi zenza izinto ezivame ukwenziwa ngabantu. 
UNdlakuse uthi uOwethu, ofunda uGrade 1 eGqeberha, apho ahlala khona nabazali bakhe, ebeye athathe iifowuni zabazali bakhe, azivalele egumbini azirekhode ebalisa amabali. 
“Ebeye athi qho xa eza kubalisa ‘Mholweni igama lam nguOwethu’, waza unina wagqiba ukuba nencwadi le ibe negama elingumbuliso aziwa ngawo uOwethu. 
“Amabali kaOwethu akushiya uqonda ukuba unomdla wokuba angaqhubekeka angapheli,” kubalisa uNdlakuse. 
UOwethu uphehlelela le ncwadi phakathi kwezo zikayise ezimbini. 
Iincwadi zikaNdlakuse ethi ‘Ndiza kutshat’ uBeyonce enamabalana amafutshane naleyo ethi ‘Izitshanguba zentlalo’ eyingqokelela yemibongo, ziphehlelelwa kule Cawa yomhla we12 kweyoMsintsi. 
UNdlakuse, okwasebenza kwaNal’ ibali njengomququzeleli wamaphulo okufunda, ukubhala nokubalisa eMpuma Koloni, yinzalelwane yaseMdantsane. 
Waqala ukushicilela incwadi ngo2016 ngencwadi yabantwana ethi ‘Umtshato wentlanzi nenkuku.’ 
Ebutsheni balo nyaka, uNdlakuse ubhale waze washicilela iincwadi ezimbini ethi “Mhla latsha iBhayi” enamabalana amafutshane nengqokelela yemibongo ebizwa “Iingcinga zendoda”. 
UNdlakuse uthi ukubhala ngesiXhosa kumenza akhululeke kwaye esazi ukuba nokuba kuthiwa isiXhosa siyasithela kubaniniso, yena ukho ukusivuselela. 
“Ukubhala ngolwimi lwakho kwenza umntu ofundayo azithembe kunjalo nje azixabise kwaye akhanyelwe lula yimfundiso ozama ukuyigqithisa. 
“Kundenza ndibe negalelo ekwakheni iingqondi eziqiqayo nezizikis’ ukucinga zisakusikwa yinimba ngenxa yombongo okanye umlinganiswa othile kwiincwadi zam. Okunye njengomntu osebenze kwizikolo eziliqela ephondweni, eqeqesha ootitshala kumba wokufundela ukuzonwabisa, ekhuthaza amaqela okufunda njalo njalo, ndibonile indlela uluncwadi olubhalwe ngolwimi lwethu olunqabe nolunqongophele ngalo,” kutsho lo mbhali. 
“Ndiyibonile indlela amathala eencwadi asilela ngayo ekugcineni iincwadi zesiXhosa. Konke oku kuye kwandityhala ukuba nam ndibe negalelo hayi nje kuphela ebantwaneni abathanda ukufunda kodwa nakubazali okanye kubantu basekuhlaleni ngokubanzi. 
“Ndiphawule ukuba abantwana nolutsha lufunda kakuhle kakhulu xa iincwadi zibhalwe ngumntu nje ofana nabo oqhelekileyo. Ndithetha ngomntu abanako ukumbona qho elokishini okanye elalini. Iincwadi zam ke ndingatsho ukuba ziye zakho ngenxa yothando endinalo lokufunda mna kuqala kwandisemncinci, ndiphinde ke ngoku ndibengunobalisa, ” kubalisa uNdlakuse owafundela isidanga seDiploma kwiEarly Childhood Development eRhodes. 
UNdlakuse uza kuziphehlelela kuFacebook wakhe ezi ncwadi. 
Uza kukhatshwa nguMalusi Ntoyaphi noMzoli Mavimbela abangababhali."	not available
sports	Kugquba umoya omhle kwinkampu yePirates	"Zidla zigoduka ngoku! onke amaqela adlala kwiAbsa Premier Soccer League alwela, eqokelela okulingene wona emidlalweni yokugqibela njengokuba kusongwa isizini ka2018/19. Emva kokuba iOrlando Pirates iphumelele imidlalo emithathu eyibeke phezulu kwiPSL, umqeqeshi wayo, uMilutin “Micho” Sredojevic, uvumile okokuba wonke umntu wonwabile enkampini. IPirates ibe liqela lokuqala elifumene amashumi amahlanu amanqaku kule sizini emva kokubetha iFree State Stars ngamagowuli amabini kwelinye (2-1) kwiveki ephelileyo. Ngoku Ezimnyama zithe ngcu phezulu kwiPSL, zishiya iMamelodi Sundowns neBidvest Wits ngamanqaku amathandathu. Ukuphumelela kweBucs imidlalo ilandelelana kubuyise ukuzithemba ebadlalini kwaye kukho nethemba lokuphumelela indebe yePSL nangona kusekho iSundowns elugqatsweni emane ixakekiswa yimidlalo yeCaf Champions League. 
“Ndonwabile kakhulu ngoba okwenzekayo yeyona ndlela esikhula ngayo siziziqu namaqela kwibhola ekhatywayo. Iyamangalisa into eyenzekayo ebholeni. Sasiqhuba kakuhle nakwisizini egqithileyo kwade kwafika umdlalo esabethwa kuwo yiCape Town City. Enye yezinto esizijongileyo kukubuyela kwiChampions League. Enye into eyenzekayo sakuyibona ngelo xesha. Into esezingqondweni zethu ngoku yiMaritzburg United,” utshilo uMicho. AmaBhakaniya kufuneka ayiphumelele yonke imidlalo elandelayo ngoba iDowns ifuthela emagxeni kuwo. Nomdlali wasemva, uInnocent Maela, ungqinile okokuba kugquba umoya omhle kwinkampu yePirates emva kokuqhuba kakuhle emidlalweni edlulileyo. “Ewe, sonke sonwabile  kodwa abadlali abadala kwiPirates bathe masingavuyi kakhulu. Eyona nto bayigxininisileyo kuthi kukumamela abaqeqeshi bethu. Kukufutshane entanjeni kodwa iliso lethu lisemdlalweni olandelayo,” utshilo uMaela emva komdlalo."	not available
sports	UMadela ukhule ethanda iMamelodi Sundowns	"I’solezwe lesiXhosa lincokole nendedeba ethanda kakhulu ibhola ekhatywayo neMamelodi Sundowns. Isibalisele ngendlela eyaqala ngayo ukulandela iDowns. 
Pedro Mapelo: Molo Bhuti, unjani? 
Umlandeli: Kuhle, unjani wena Bhuti? 
PM: Ndiphilile nam. Siyakwamkela kweli phephandaba. Gqaba gqaba ngawe! 
Umlandeli: Ndiyabulela kakhulu. Igama lam ndinguLovers Madela. Ngokokuhlala ndilapha kwelaseKapa kwindawo yasePhilippi. 
PM: Ooh! Khawutsho, ukuthanda iMamelodi Sundowns uqale nini? 
Lovers Madela: Yooh, ndaqala ndisemncinci kakhulu. Inoba ndandineshumi leminyaka ukuqala kwam, ndisakhula phaya eNgqamakhwe. Zange kube nzima kum ngoba ndandingumdlali webhola ekhatywayo. Ndandiyibukela kakhulu iSundowns kumabonakude, ndaphela ndiyithanda. Ngezo mini yayidlala ibhola entle kakhulu. Kangangokuba notitshala wam esikolweni wayethanda ukuthi ndidlala ibhola yeSundowns xa ndisebaleni. 
PM: Emva kokugqugqisa kweDowns izwekazi le-Afrika yonke, uziva njani? 
LM: Bhuti, ndisavuya nangoku. Emva kokufumana la ndebe, ndathatha zonke izikipa zam zeSundowns ndayokuzifaka la nkwenkwezi yeentshatsheli. La mpumelelo yasipha amandla singabalandeli okuqhubela phambili nokuyixhasa. Ndiyaqinisekisa nangoku ukuba andiphoswa nangomnye umdlalo, nasemsebenzini ndiyaziwa. 
PM: Yeyiphi eyona nto ongasose uyilibale ngeqela lakho? 
LM: Ndikhumbula iSundowns ibetha elinye iqela ngo’24-0, soze ndiyilibale lo nto ngoba zange yenziwa naleliphi na iqela ngaphandle kwayo. Ewe, ndiyayibona le yeChamps League – kodwa leya ihamba phambili. 
PM: Ngubani umdlali omthandayo kwiDowns kuba kutheni? 
LM: NguHlompho Kekana. Ngoyena mdlali-siswini otshatsheleyo apha eMzantsi Afrika. Ndikhumbula efaka ibhola awayikhaba ekude kuSenzo Meyiwa."	not available
sports	iChippa United iphise ngomdlalo kwakhona emizuzwini yokugqibela	"Iphinde yalahla amanye amanqaku iChippa United sele esesandleni. Namhlanje ibethwe yiMarumo Gallants FC ngamagowuli amathathu kwamabini emdlalweni weDStv Premiership obubanjelwe eSisa Dukashe Stadium. Okwenzeka ukubethwa kweChippa United kwaba krakra kubalandeli bayo kukuba ibikhokela ngo’2-1 ngokufanayo nakwiveki ephelileyo ewudlale neRoyal AM. Umdlalo ubumhle futhi unamagowuli kwizigaba zozibini zomdlalo. Iqela likaDan Malesela lihambe phambili ngegowuli elifakwe sisiquququ esaziwayo, uNdabayithethwa Ndlondlo. Kuye kwanyanzeleka amakhwenkwe kaKurt Lentjies anyuse umxakatho ngoba iMarumo Gallants ibifuna igowuli lokuvala kwa kwisigaba sokuqala somdlalo. 
UBienvenu Eva Nga ufake igowuli lokulinganisa leChippa United emva kokunikelwa ibhola entle nguPeter Maloisane. Kuyiwe kwixesha lokuphumla amaqela enamagowuli alinganayo ebhodini. Iqela laseMpuma Koloni lingene kwisigaba sesibini somdlalo lifuna ukufaka igowuli lakugqiba lisonge umdlalo. ULentjies ufake uTebogo Makobela noMaloisane Mokhele kwiindawo ezishuywe nguThabiso Lebitso noThokozani Sekotlong. Injongo yomqeqeshi ibikukubeka uxinizelelo kubadlali beGallants FC ukuze iChippa United ifumane igowuli lempumelelo. 
Ikhokele iGallants ngegowuli elifakwe nguNdlondlo osuse ibhola echaphazeni. Uphinde wabuya uEva Nga negowuli lesibini – kodwa ngelishwa uJoseph Molangoane ufake igowuli lesithathu kwatsho kwaphela ngeChippa United. Ukungaphumeleli kweChippa imidlalo emibini eyidlalele ekhaya kuyifake engxakini kakhulu ngoba ngoku isekele amaqela asemsileni. UMalesela, ogxothwe amatyeli aliqela nguChippa Mpengesi, ukuvuyele kakhulu ukuthatha amanqaku amathathu eMdantsane. Kungenzeka uMpengesi aqeshe omnye umqeqeshi onokwazi ukuhlangula iChippa United esinde ezembeni nakwisizini egqithileyo. 
Chippa United: Kazapua, Hanamub, Pietersen, Maloisane, Bienvenu, Sekotlong, Mdlinzo, Zulu, Lebitso, Sandile, Luthuli. 
Amalalela: Watenga, Seabi, Mokhele, Ngele, Makobela, September, Mbenyane, Sangare, Pfumbidzai. 
Marumo Gallants: Arubi, Mvelase, Gumede, Mabotja, Nonyane, Timm, Dion, Otladisa, Ngema, Ndlondlo, Molangoane."	not available
politics	Isigidi asivotanga eMpuma Koloni	"Bangaphaya kwesigidi abantu ababhalisele unyulo eMpuma Koloni, nabathabathe isigqibo sokungavoti kunyulo obelubanjwe kwiveki ephelileyo. 
Abantu abe bebhalisele ukuvota eMpuma Koloni bebengaphaya kwezigidi ezithathu (3 363 161). Kwabo bantu kuvote abadlule kancinane kwizigidi ezibini (2 001 262), into ethetha ukuba bangaphaya kwesigidi (1 361 899) abantu abathe abathabatha nxaxheba kulonyulo. 
Kweli nani (2 001 262), abantu abangaphaya kwamawaka angamashumi amabini anesixhenxe (27 081), bathe bazimosha iivoti zabo (spoilt ballots). 
Noxa nje oku kunokuba kubangelwe yimozulu, amaqela ezopolitiko abengenele unyulo kweli phondo ashiyeke exhalabile. 
USihlalo weANC eMpuma Koloni uOscar Mabuyane uthi noxa nje imvula, ebikhatshwa yintwana yengqele, ithe yafaka ifuthe – bakwaqaphele ukuba zikhona ezinye zeengxaki ezibangele ukuba abantu bangayi kulonyulo. 
“Ewe imozulu ibe nefuthe ekungaphumini kwabantu, nto leyo ke esingenakuze sibe nolawulo kuyo kuba yekaMdali. 
“Kodwa ngaxeshanye, sikuqaphele ukuqhankqalaza kwabantu kuba bengonelisekanga ziinkonzo. Sisifundo eso kuthi, kwaye oko kufuneka sikulungise kwiintsuku ezilikhulu singenile kulawulo lwephondo,” utsho uMabuyane. 
UMabuyane uthi lo rhulumente mtsha uza kungena elulawulweni, kufuneka usondele ngamandla eluntwini. 
“Kufuneka sisondele ebantwini siphulaphule iingxaki zabo. Kuyafuneka siwuqwalasele nomba wabantu abangenamdla kuvoto, sijonge unobangela woko. Abantu kufuneka bakwazi ukubaluleka kwentabathonxaxheba kumba wokukhuliswa kwedemokhrasi,” utshilo uMabuyane. 
Yena uNobhala weAzapo eMpuma Koloni uChris Swepu uthe: “Umthamo wabantu abathe baya kulonyulo awonelisi, abanye mhlawumbi babethwe yimozulu kodwa siyacinga ukuba bakhona abo bathe abaya ngenxa yokuphoxwa ngumbutho olawulayo.” 
“Yingxaki leyo, kuba le nto ithetha ukuba iANC iseza kuqhuba iselulawulweni xa abantu bengekaphakami bayokuvota,” utsho uSwepu. 
I’solezwe lesiXhosa libuze kuFacebook kule veki ngezizathu zokuba abanye babantu baseMpuma Koloni bangayi kulonyulo. 
UMncediseni Mkula uthe: “Zange ndivote mna kuba xa sele iwinile iANC kubizwa ii(* )lay queens kwimibhiyozo” 
UMzubanzi Mente uthe: “Mna andivotanga ngenxa yeminyaka. Ndingapha ko-35, oko xa kuvela izithuba [kuthwa ndimdala] ndikruquke nje yilo nto.” 
UOlwethu Evano Yamba uthe: “Ndingomnye waba bangavotanga ndibhalisile, bekubanda eMonti.” 
UChosen Mabongo uthi: “Uvoto maluthathe iintsuku ezimbini njengobhaliso.” 
Ukanti ngokwezihlalo kwiNdlu yoWiso Mthetho eBhisho, iANC ifumene izihlalo ezingamashumi amane anesine (44), iDA yafumana ezilishumi, iEFF yafumana ezihlanu, iUDM yafumana ezibini logama iATM kwaneFreedom Front Plus zifumene isihlalo esinye, umbutho ngamnye."	not available
entertainment	Uchul’ ukunyathela unobuhle waseGcuwa	"USinazo Mbekeni (18) waseMdantsane kwaNU 9 yintwazana evunyiweyo ngokucondoba eqongeni  kwicandelo loonobuhle eMnquma eGcuwa. 
Oku kulandela emva kokuba ephumelele uMiss Butterworth kumsitho woonobuhle obubanjelwe eGcuwa ngoMgqibelo. 
Iijaji zivumelene ngazwinye ukuba intwazana yakwaMbekeni yeyona ikwazileyo ukuhamba iqonga ukodlula iintwazana ibikhuphisana nazo ebezingaphaya  kweshumi elinesine. 
UBuhle, ukumila kakuhle kwakunye nokuhamba iqonga ngaphandle koloyiko, zizinto ezithe zanempumelelo kweli nenekazi laseMdantsane. UMbekeni ufunda kwiYunivesithi iWalter Sisulu kwikhampasi eseBika eGcuwa, nto leyo emnike ithuba lokuba akwazi ukungenela kwabanoobuhle baseMnquma. Ukanti wenza izifundo zezolawulo kule yunivesithi kwaye sele ephumelele iwonga lokuba nguMiss SASCO waphinda waphuma kwindawo yesibini kuMiss Freshet, nangona ebeqala ngqa ukungenela koonobuhle kulo nyaka. 
Emva kokuba ephumelele uMiss Butterworth uthe khange ayicinge into yokuba angaphumelela njengoko ingumntu obeqala ukuzibandakanya noonobuhle kulo nyaka. 
“Nangona bendiyiqala kulo nyaka into yoonobuhle kodwa ndibenenyhweba yokuphumelela uMiss SASCO ndaphinda ndaphuma kwindawo yesibini kuMiss Freshet,” uqhube watsho. Uthi lo nto imchulumancise kakhulu njengoko ebeqala ukungenela oonobuhle kulo nyaka, kwaye imenze wazithemba ngexesha engenela kuMiss Butterworth. 
Impumelelo yakhe uyibona njengento emkhuthazayo kweli candelo ukuba aqhubele phambili kulo. Ukanti kwicala labafana, uLwando Futshane waseZizamele kwilokishi esecaleni kwaseGcuwa, ibenguye ophume phambili wanguMr Butterworth. 
UFutshane ebengaqali ukuphumelela koonobuhle kuba kwiminyaka embalwa edlulileyo ukhe wanguMr Khanya FM. 
Abaphumeleleyo bafumene ivawutsha eziqala kwi-R1 000 ukwehla kwaye bazakuzisebenzisa kwiivenkile ezahlukeneyo kwidolophu yaseGcuwa. 
Abaququzeleli bathi kunyaka ozayo bazimisele ukuba ukhule lo msitho nangakumbi ingakumbi kwicala lamabhaso kwakunye nabaxhasi bawo."	not available
health	Ukhubazekile umongikazi owahlaselwa ligeza esibhedlele	"UBOMI nekamva lokunceda uluntu kuSesethu Sarah Ndabani (36) babuqhakazile, engumongikazi onamaphupha okuxandisa olo lwazi wayelufumene eLilitha Nursing College. 
Kodwa ngoku uNdabani uhleli kowabo ezingxixa ngeepilisi zokuthomalalisa uxinzelelo kulandela ukuhlaselwa, ngonyaka ka2012, yindoda egula ngengqondo kwisibhedlele awayesebenza kuso iHoly Cross eFlagstaff. Olu hlaselo lwamshiya uNdabani ephuke impumlo, nto leyo yabangela ukopha okungummangaliso. 
Esi sehlo samshiya enoloyiko uNdabani, kwaye sithe sangunobangela wokuphazamiseka kwindlela yokucinga nokwenza izinto. 
Endaweni yokufumana inkxaso kwisibhedlele saseHoly Cross, uNdabani wacetyiswa ukuba makarhoxe emsebenzini emva kokuba esi sibhedlele simxelele ukuba sifumana ubunzima ekumthumeleni kwenye indawo. 
UNdabani wayenedyudyu ukuphinda aphangele eHoly Cross emva kokulaliswa iinyanga kwisibhedlele iTownhill eMgungundlovu KwaZulu Natal. Wabona ukuba makalithathe eli cetyana leHoly Cross lokuba makarhoxe emsebenzini ukuze afune umsebenzi kwenye indawo. 
“Ndafaka isicelo somsebenzi kwisibhedlele iGreytown [KwaZulu Natal] ze ndafumana kwicandelo lokubelekisa. Akuzange kuphele iveki ndisebenza apho ndavele ndaphaphazela, ndinoxinizelelo, ndisoyika futhi ndiyilibala into endiyenzayo. Kulapho umphathi wam wazama ukundifunela amancedo ze ndaphinda ndathunyelwa eTownhill, apho ugqirha wam wandidiza njengomntu ongenakukwazi ukuphinda aphangele,” utshilo uNdabani kwimbalelwano ayibhalele I’solezwe lesiXhosa. 
UNdabani, otshatileyo enabantwana abathathu, uthi ngumyeni wakhe obesehla esenyuka esebenzisa iimali zakhe ukumfunela amancedo. 
“Ukukhubazeka kwam akuzange kuthathelwe ingqalelo lisebe lezempilo, endaweni kubuyise iinzingo kum apho kunyanzeleke ukuba ndisebenzise iimali zam endaweni yokuncediswa lisebe,” utshilo uNdabani. 
“Ixesha lam elininzi ndilichitha ebhedini kuba ndiyoyika ukuphuma phandle ngenxa yokuphaphazela.” 
Imbuyekezo yemali awaqala ukuyihlawulwa emva kwembalelwano esuka kwiSebe lezabaSebenzi, uNdabani uthi sele yayekwa ukuhlawulwa imshiya lo nto ekwimeko embi yezezimali. 
Indoda kaNdabani, uIsaac Thembelihle Ngcongo, uthi udanile yindlela othe wasingathwa ngayo umbandela wenkosikazi yakhe. UNgcongo uthi isibhedlele saseHoly Cross asizange sibonakalise nkathalo kwantlandlolo kwinyewe yenkosikazi yakhe."	not available
entertainment	Bonke basingise kwisixeko seeNgcwele!	"IINDAWO zokuhlala kwisixeko seeNgcwele sele zibugcwala ngoku nanjengoko abathandi bobugcisa kwilizwe jikelele begaleleka kwiphondo leMpuma Koloni ukuza kuba yinxalenye yomNyhadala wobuGcisa kaZwelonke (Grahamstown National Arts Festival). 
 UMasipala waseMakana, nogushe iRhini neziphaluka, kwakunye neendawo zokutya nokuhlala kula mmandla, oko zilal’ obungehliyo zisenza imisebenzi yokulungiselela le mibhiyozo yobugcisa boMzantsi Afrika.  
Bazokuthi begaleleka nje ngoLwesine abathandi balo mnyhadala, le dolophana izakube ixhonywe amapheke-pheke emibhalo eeposta, ngelixa wona ama-esile ezakube ededela izithuthi. 
 Lo mnyhadala uthabatha iintsuku ezili-11, uzakube ubonisa imisebenzi yobugcisa engaphezulu kwama-600. Sele ethengiswe aphela amatikiti wezinye zeekhonsathi zomculo, kuquka eyemvumi ye-Afro Pop uRingo Madlingozi nomculo weRap * -AKA 
. UTony Lankester oyingqonyela yalo mnyhadala, uthi lo mnyhadala wobugcisa ugalele engxoweni isixa esikwizigidi ezingama-340 seerandi kuqoqosho lweMpuma Koloni.  
“Eli galelo livakala ngamandla kwicandelo lezokhenketho (iihotele, imizi yokundwendwela, iindawo zentselo, ezokutyela, iinkampani ezibolekisa ngeemoto, iinkampani zophapho, abakhenkethisi, oonoteksi`njalo njalo). “Amakhulu-khulu wabantu afumana izingxungxo ngexesha lalo mnyhadala, kwaye amashishini amaninzi eRhini eli xesha alibona njengexesha leKrisimesi kuwo, kunezo nyanga zithe cwaka.”  
Uthi iimpelaveki zalo mnyhadala zezona ziba manxada-nxada, nanjengoko kugaleleka abantu abaninzi abasuka ngaseBhayi naseMonti.  
Ukanti abo bahlala kulo mmandla bandwendwela iintsuku ezimbini ukuya kwezintathu. Le dolophu yaseRhini ineendawo eziliqela zokuhlala, ukusuka kwiindawo zokutya nokulala (B&Bs), izikolo kunye neehostele ezikwi yunivesithi.  
“Ngenxa yokuduma kwalo mnyhadala, ingangumngeni ukufumana indawo. Kweli thuba, sicebisa ukuba aqhagamshelane nee-arhente zeendawo zokuhlala (estate agent) ezikule dolophu, nezineendawo eziliqela ezifumanekayo.  
Ukanti uSusan Waugh, ongumlawuli weMakana Tourism uthe, “IRhini neendawo eziyingqongileyo inento yonke kumntu wonke – ukusuka kukutya okuthandayo, iindawo zokuhlala ezikumgangatho we- 4 star, iihotele, igame reserve zabucala nee-backpackers.”  
“Kukho neendawo kwizikolo nakwiYunivesithi yaseRhodes. Kukhona neendawo ezintente kulo magorha angoyikiyo,” utshilo. Nelokishi yaseJoza iba manxada-nxada kulo mnyhadala, nanjengokuba ibambisene neFingo Festival eyonwabisayo, ize ibambe neengxoxo ezitshisayo.”  
UWaugh uphinde wathi indawo iyafumaneka nakwiidolophana ezikufutshane ezifana neButhurst, Port Alfred kunye neKenton-on-Sea. Click here to Reply or Forward"	not available
entertainment	UBlackSpade uza kuhlonipha amaXhosa ngomculo	"IINYEMBEZI, ingoma esandul’ ukukhutshwa nguBlackSpade ekunye noTeeTee, ibalisa ngeenyembezi ezibangelwe yintlungu yasemphefumlweni, ilahleko kwaneenyembezi eziqhutywa luvuyo. 
UTeeTee udume ngengoma ethandwayo ethi ‘Relationship’. 
Le ngoma, ephume kwinyanga kaDisemba, sele ifumaneka kuzo zonke iivenkile zeintanethi kwaye idlalwa kumabonakude nakoonomathotholo abaliqela. 
Le yenye yeengoma ezimnandi zomjuxuzo ezenziwa nguDJ BlackSpade. 
Ebalisela I’solezwe lesiXhosa ngale ngoma, uDJ BlackSpade uthi yenziwe kanye ngethuba esiva kabuhlungu ngenxa yokushiywa ngumama wakhe, kwaye nalowo ulilizwi kule ngoma uTeeTee ngaxeshanye eshiywe ngowakhe umama. 
“Ikwayingoma ebalisa ngeenyembezi zovuyo kodwa nezo zokubandezeleka,” kubalisa uDJ BlackSpade. 
UBlackSpade, onkaba ikwilali yakuDoti eDutywa, ogama lakhe lokuzalwa inguSabelo Gaqazele, ikwanguye owaxuba kamnandi ingoma kaElaine ethi You’re The One. 
Le DJ, 37, yaqala ukubonisa umdla emculweni iseneminyaka elishumi elinesihlanu. 
“Ngethuba ndineminyaka elishumi elinesixhenxe ndisenza iMatriki eIdutywa School of Excellence – ndaye ndathengelwa izixhobo zomculo (sound system) ngumninisikolo,” kubalisa uBlackSpade. 
Ngenxa yothando lomculo, uDJ BlackSpade waye wangena kwisikolo sokufunda banzi ngomculo iGallo Music Production, kodwa waphinda waphuma engagqibanga apho ngenxa yeemeko zokuswela imali. 
UDJ BlackSpade, waziwa nanjengomnini wendawo yentselo nomjuxuzo iBlackspade Club eyayiseQuigney eMonti. 
UDJ BlackSpade udize ukuba ukususela ngoku ukuya phambili uza kugxila kwiingoma eziqaqambisa ulwimi lwesiXhosa. 
Usebenze neeDJ eziliqela ezaziwayo kumaqonga ohlukeneyo. 
“Ndifuna ukugxila kwiingoma zesiXhosa, ndibonge iziduko namaqhawe akwaXhosa afana noMandela, ooBiko, ooHani nafana nomam’ uNoxolo Grootboom,” kudiza uDJ BlackSpade. 
Ukanti sibhala nje, uBlackSpade umatasatasa neDa Hustler Album Tour nalapho azisa ngecwecwe lakhe elitsha iDa Hustler kwiindawo ezohlukeneyo. 
Kweli cwecwe kukho iingoma ezifana noEmonti kwakunye nethi Abalele. Kwezi ngoma usebenze noNombila, uTeeTee kwakunye noSlogan. 
Ukanti ingoma yakhe entsha ethi Iimpendulo, nathi ithetha nomsebenzi wezinyanya, kulindeleke iphume ekuzeni kuphela konyaka. 
UBlackSpade, osele ezinze eRhawutini emva kokucelwa nguJub-Jub ukuba ayokusebenza naye, ukhuthaze abatsha abanomdla wokungena emculweni ngelithi baye esikolweni. 
“Mabaye esikolweni, bafumane iziqinisekiso nakwezinye izakhono. Umntu makawenze umculo njengento ayithandayo esazi ukuba asiyi kubeka isonka etafileni ngawo sonke.” 
UBlackSpade uthi uzibona enguDJ Black Coffee wangomso, enyathela amazwe ngamazwe. 
Umculo wakhe uyafumaneka kuzo zonke iivenkile zeintanethi, kungenjalo uthumele imbalelwano kumakhasi akhe onxibelelwano @Blackspade."	not available
entertainment	Xa bekutheni?	"UMDLALO weqonga onjongo zawo ikukukhalimela uxhatshazo olusekelezelwe kwisini  [GBV] uya kuMnyhadala wezoBugcisa kaZwelonke eMakhanda. 
Lo mdlalo weqonga othi “Xa Bekutheni?” ujonge uxhatshazo kumanina, amadoda kwakunye nabantwana. 
Umbhali wawo, uYanga Mabetshe, uxelele I’solezwe ukuba lo mdlalo uthetha ngeGBV kwiinkalo ezohlukeneyo. 
“Uthetha ngeGBV kwiinkalo ezohlukeneyo, ukusuka kumabala okudlalela abantwana, emakhaya nekusingqongileyo,” kutsho uMabetshe. 
“Lo mxholo weGBV ubalisa ibali likaVusi noBuhle abakhulele kwilokishi enye, kwiintsapho ezohlukeneyo, baze bazifumana befunda kwidolophu enye, kwiikholeji ezohlukeneyo. Nanjengokuba bekhula bobabini bazifumana bejamene neziganeko zeGBV de yabe iyabachaphazela nasesikolweni,” kubalisa uMabetshe. 
Lo mdlalo weqonga ubhalwe nguMabetshe encediswa nguMalibongwe Madyo. 
Abadlali kuwo nguAnathi Phandle, Chuma Mazibu, Zoliswa Mfiniso, Somikazi Tshalanga, Bathandwa Quvile, Buhle Jack noNelisiwe Jonas. 
Owubekeleyo kwiqonga laseMakhanda kulindeleke abone iimeko zeziganeko zoxhatshazo ukususela ebuntwaneni ukuya ebutsheni. 
UMabetshe uthi eli bali liyachukumisa kwaye libonisa ukuba kutheni umba weGBV ingumba obuthathaka nonzima ekubeni utshatyalaliswe luluntu oluntsundu, ingakumbi emakhaya, ezikolweni nakwihlabathi jikelele. 
Ngo2018, uMabetshe ukhwele kwiqonga loMnyhadala woBugcisa waseMakhanda ngomdlalo wakhe othi iSandi Segubu, waze ngo2019 walandela ngothi Maxhoba Village. 
Kulo nyaka emva kweminyaka emibini yokunqumama eqongeni ngenxa yeCovid-19, abantu baza kubukela umdlalo wakhe othi Xa Bekutheni kwakunye noJust Different. 
UMabetshe uthi uJust Different libali elifundisa ngesimo seAutism. 
“Kuwo sisebenza noJR Nkosi ongumdlali wepiyano ophila nesimo seAutism. Eli libali elingobomi bakhe bokwenene.” 
UNkosi waphumelela iOvation Award kulo Mnyhadala ngo2019. 
UMabetshe, okwayititshala engaphangeliyo ngumfundi wesidanga sebakala leeMasters kwiNzululwazi ngezoLuntu (Social Science). 
UMabetshe uncede iYunivesithi yaseFort Hare ivelise iiprojekthi zeDrama neQonga. 
Ukwangomnye owasungula iStart Art Creatives ehlohla izifundo zeDrama neQonga kumaziko emfundo aseMonti afana neUFH, WSU, iikholeji kwanezikolo."	not available
sports	ULeonardo Castro useza kuhlala eminye iminyaka eNaturena!	"Ifolosi yaseColombia, uLeonardo Castro, iseza kuhlala eminye iminyaka eNaturena emva kokuba etyikitye isivumelwano sengqesho esitsha namhlanje. Amakhosi akhuphe isibhengezo kumakhasi onxibelelwano esithi uCastro uza kuhlala iminyaka emibini kwiKaizer Chiefs. Isigqibo sikaCastro silandela iingxelo ebezisithi kunokwenzeka ayifulathele iChiefs. Namhlanje angcwatyiwe amaqashiso ngaye kwaye zithe xibilili izibilini kubalandeli beChiefs. “SiyiChiefs noLeonardo Castro sivumelene ngokwandisa isivumelwano sakhe sengqesho ngeminye iminyaka emibini. Lo nto ithi uza kuhlala kude ibe ngunyaka ka-2022,” itshilo ingxelo ekutshwe yiChiefs kwikhasi lomnathi – uFacebook. 
UCastro,31, ngomnye wabadlali axhathise ngabo u-Ernst Middendorp kwiChiefs nangona ekhe akamsebenzisa kwisizini egqithileyo. Lo nto iye yabangela kwakho iingxelo ezithi uCastro ufuna ukubuyela kwiMamelodi Sundowns – apho wayesuka khona. “Ndiyabulela kakhulu kuwe Mnu. Kaizer Motaung nakwiqela lonke. Ndiyavuya njengokuba ndiseza kunxiba isikipha esimnyama nagolide. Yinto ebalulekileyo kum leyo ngoba akukabikho ndebe endiyifumeneyo kweli qela. Ukuhamba ndingayivumenanga ibiza kuba yinto embi kakhulu kum. Ndinqwenela ukuzuza indebe kweli qela. Kodwa ndiqinisekile, iqela esinalo ngoku linawo amandla okuyenza lo nto,” utshilo uCastro. 
Amakhosi aneminyaka emihlanu egcweleyo kungasangeni ndebe eNaturena. Ukufika kwabadlali abasemgangathweni ophezulu njengoLeonardo Castro noKhama Billiat kwakubonwa njengento eyakugweba indlala – kodwa kusenzima nangoku. Likhona kekambe ithemba kule isizini ngoba iChiefs yiyo ehleli phezulu kwiPSL. “Ndiyakuvuyela ukuhlala apha eMzantsi Afrika kwaye nentsapho yam usamkele isigqibo endisenzileyo,” uvale ngalo mazwi uCastro. Ukuhlala kukaCastro kuziindaba ezimnandi ngoba iChiefs yile ingavumelekanga ukuthenga abadlali emva kokugwetywa yiFifa ngenxa yokutyikitya umdlali waseMadagascar ngendlela engahambisani nomthetho wayo ngokugcweleyo."	not available
politics	URamaphosa ukhalimela ukubulawa kwamapolisa	"Usekela mongameli weli uCyril Ramaphosa ukugxeke kabukhali ukubulawa kwamapolisa okuqhubeka kweli, ngethuba ebethetha kwisikhumbuzo samapolisa abhubhele emsebenzini ePitoli izolo. Amapolisa oMzantsi Afrika aqhuba esi sikhumbuzo minyaka le ngenjongo zokukhumbula loomapolisa athe awa ngethuba esembenzini. “Bonke abantu ababulala amapolisa mababanjwe bagwetywe ngokufanelekileyo, kuba ukubulala ipolisa kukulwa norhulumente uqobo,”uthethe watsho uRamaphosa. Usekela mongameli uthethe kulomsitho egameni likamongameli uJacob Zuma obekulindeleke ukuba enze intetho ephambili kulomsitho. 
 Intsapho zamapolisa eziphuma kwilizwe ngokubanzi bezikho ukuzimasa nokhumbula onyana nentombi zabo.”Uluntu loMzantsi Afrika maluncedise amapolisa ukubamba abantu abahlele ukubulala amapolisa welizwe lethu, amapolisa akhusela abantu,” utshilo uRamaphosa. Eli lizwe lelinye lamazwe anengxaki yokubulawa kwamapolisa ngethuba esemsebenzini. Amapolisa akhunjulwe apha ngalawo abhubhe phakathi kwenyanga ka Epreli wonyaka ophelileyo ukuza ku Matshi walonyaka, itshilo ingxelo. Ngamashumi asixhenxe anesibini amapolisa abhubhe eMzantsi Afrika kunyaka ophelileyo,kuwo angamashumi amane abhubhe ejijisana nolwaphulo mthetho, itsho ingxelo."	not available
entertainment	ISITHEMBISO kwiMzansi Magic!	"Kukho amahum-hum wokuba kuza kuqala umdlalo omtsha kwiMzansi Magic obizwa Isithembiso ngoMvulo, 3 kuTshazimpuzi ngo-19h30. 
Lo mdlalo uzakungena kwindawo kaGreed & Desire xa esongwa ngoLwesine, 30 kweyoKwindla. 
Akukacaci okuqulethwe ngulo mdlalo, kodwa abeMzansi Magic bathi iSithembiso ngumboniso ogxile kwizithembiso zobuncinane – ukufezekiswa nokophulwa kwezo zithembiso, izithembiso zobomi obungcono, ikamva eliqaqambileyo njalo njalo. 
Lo mdlalo uveliswa yiBomb evelisa umdlalo kamabonakude IsiBaya. 
Ngoobani abaphumelele kwii-Audition zokukhangela abadlali balo mdlalo? Yithi nca kwiphephandaba lakho I’solezwe kuba sakuphakela konke!"	not available
sports	Mphahlele : Ndandisoyika phambi komdlalo	"Umdlali wasemva omtsha weKaizer Chiefs, uRamahlwe Mphahlele, ufumene ithuba lokuqala lokudlala kowona mdlalo mkhulu kwizwekazi le Afrika kwiveki ephelileyo.  
Lithuba elilangazelelwa ngabadlali abaninzi kwibhola yelizwe loMzantsi Afrika – kodwa lithe xa lifika kuMphahlele waphathwa luloyiko. Amakhosi ne-Orlando Pirates adlale isiqendu sesithandathu seCarling Black Label Cup kwiveki ephelileyo eFNB Stadium, eNasrec – apho iqela laseNaturena libuye nempumelelo yamagowuli amabini eqandeni [2-0] afakwe nguLewis Macha no-Eric Mathoho.  
Nanjengoko lomdlalo weCarling Black Label ulawulwa ngabalandeli, uRamahlwe Mphahlele, uye wangumdlali wokuqala ovotelwe ngabalandeli kwisiqingatha sesibini. 
Khange ibe yinto elula kuye ukujongana okokuqala nabalandeli abangaphaya kwamashumi asibhozo anesithandathu amawaka abezalise iFNB Stadium ngoMgqibelo. “Ngaphandle kwamathandabuzo, umdlalo ubumkhulu kakhulu. Kaloku umdlalo ophakathi kweChiefs nePirates ngomnye wemidlalo emikhulu kwizwekazi le Afrika liphela.  
Ndathi xa ndibona igama lam, ndathi eli lixesha lokuba ndive ukudlala kwidabi laseSoweto. Ndandivuya kakhulu – kodwa kwangaxeshanye ndandinalo uloyiko ngaphakathi,” utshilo uMphahlele kwincoko yakhe neSABC. 
Njengomdlali ekudala edlala ibhola ekhatywayo, uMphahlele, uyiqhelile imidlalo emikhulu – kodwa lo umdlalo ube yinto entsha kuye. “Ewe, ndidlalile neChiefs nePirates ngaphambili – kodwa lo ubunomahluko. Ndisakhula bendiqhele ukuwubukela kumabonakude umdlalo ophakathi kwala maqela mabini. Kumdnandi ukudlala omnye wemidlalo emikhulu e-Afrika,” utshilo uMphahlele. 
Njengokuba Amakhosi evale isizini yePremier League ka’2015/16 engafumananga nto, lo mdlali ngomnye wabadlali abathengiweyo ekulindeleke babuyise isidina seli qela kwisizini entsha. 
Njengomdlali obedlalela iMamelodi Sundowns, iintshatsheli ze-Absa Premier Soccer League kwisizini ephelileyo, uRamahlwe Mphahlele, uvumile ukuba ukuyishiya khange ibe sisigqibo esibelula.  
Ukuphumelela iCarling Black Label yeyona ndlela igqibeleleyo yesiqalo salo mdlali neqela lilonke nje ngokubanzi."	not available
sports	iPirates ithwaxe iThwihli Thwahla yaphuma ngomva kwiMTN8 namhlanje	"Konwatyiwe ngabalandeli be-Orlando Pirates kobu busuku emva kokuba iqela labo lizuze impumelelo ebalulekileyo. IPirates iza kubuyela kwaNyamayipheli umsila uphezulu emva kokuba ithwaxe iRoyal AM ngamagowuli amabini kwelinye emdlalweni weMTN8 obuvutha bhe eChatsworth Stadium namhlanje. Khange kuphele nemizuzu emihlanu umdlalo uqalile, iPirates ibikhokela ngegowuli elifakwe nguVincent Pule. Ukufakwa kwegowuli kwiThwihli Thwahla kuyihluphezile. Amakhwenkwe kaDan Malesela noKhabo Zondo adibanise iibhola aya phambili edabini ekhangela igowuli lokulinganisa. Ibhola ebikhatywe nguMotebang Sera weRoyal AM khange yenze demesha kwiPirates. 
Ethubeni, iphinde yafumana elinye ithuba lokufaka igowuli lesibini iPirates – kodwa ngelishwa layo, uZakhe Lepasa woyiswe kukusebenzisa ibhola ebeyidlalelwe nguEva Nga. Siphelile isiqingatha siphelile ingakwazanga ukuphendula iRoyal AM nangani ibinawo amathuba okufumana igowuli. Emva kwesigaba sokuqala ebisithisa, iRoyal Am iqale isigaba sesibini inomfutho omkhulu. Bekucaca ukuba amakhwenkwe angxolisiwe ngethuba esekhifini. UMalesela ukhuphe uLesvin Stoffels noLantshene Phalane, iindawo zabo zithathwe nguMfundo Thikazi noJabulani Ncobeni. Injongo yeRoyal AM ibicacile ukuba ifuna ukubeka uxinizelelo kubadlali bePirates ifumane igowuli lokulinganisa nelempumelelo. 
Endaweni yoko, iPirates ibhalise igowuli lesibini ngebhola efakwe nguMonyane. Emizuzwini emibini kwenziwe iinguqu yiRoyal AM, uThikizani ubhakuzelise umnatha ngebhola ebetheke kwiPirates yabiyela ebaleni. Idibene naye emhlabeni kaRichards Ofori oyibukele izingenela ezipalini zakhe. Abadlali bePirates emva badlale kakuhle kakhulu bekhokelwa nguSibisi noMaela. Noxa iqela likaMamkhize lidlale kakuhle kakhulu kwisigaba sesibini somdlalo – kodwa into ebembi ngalo kukuba alikwazanga ukusebenzisa amathuba avelileyo emdlalweni wanamhlanje. Belibethwa okwesibini yiPirates ebikhe yalibetha emdlalweni weDStv Premiership kwiveki ephelileyo. 
Royal AM: Ngcobo, Mogaila, Nascimento, Maganyi, Matlaba, Mahlasela, Phalane, Kobedi, Sera, De jong, Stoffels. 
Amalalela: Nyame, Ncobeni, Pelembe, Ndlovu, Macuphu, Rikhotso, Cele, Dlamini, Thikazi. 
Orlando Pirates: Ofori, Maela, Sibisi, Ndah, Mosele, Timm, Monyane, Hotto, Pule, Nga, Lepasa. 
Amalalela: Mpontshane, Peprah, Mthethwa, Mako, Shandu, Tlolane, Makgaka, Makaringe, Motshwari."	not available
entertainment	Italente yaseWalmer iza kubonwa lilizwe	"ITYENDYANA laseGqeberha, uSigqibo Kutase, kuvakala ukuba liza kuba bobunye beembuso eziphambili kumdlalo omtsha kamabonakude kunyaka ozayo. 
UKutase ubalwa phakathi kwetalente yeMpuma Koloni eza kudlala kumdlalo oshicilelwa kweli phondo obizwa Gqeberha The Empire. 
Lo mdlalo kuthiwa unabadlali abaziwayo kumabonakude abazinzalelwane zeli phondo abafana noZikhona Sodlaka, Zandile Msutwana, Tazz Nginda, Ayanda Makayi noPhila Madlingozi. 
UKutase, 27, ozalelwe kwilokishi yaseWalmer eGqeberha, uxelele I’solezwe lesiXhosa ukuba uqale ukubanomdla kwimidlalo yeqonga ngethuba esenza uGrade 10 eWalmer High. 
“Kwakunephulo leLove Life elalibizwa ukuba yiLove Life Mpintshiz eyayithanda ukufika esikolweni isenzise ezinye zezifundo ezikwiLife Orientation. Ngelinye ixesha babeye basikhethe ukuba sibonakalise oko sikufundileyo ngokwenza imidlalo eqongeni, ndaqala apho ke,” kutsho uKutase. 
Uthi ngaloo maxesha wayekunye nabanye abazakhele udumo kwimidlalo yeqonga abafana nongasekhoyo uSiphosethu ‘Pelepele’ Buti. 
“Saye saseka iqela lemidlalo yeqonga singenalo noqeqesho olwaneleyo. Sasiye rhoqo ngoLwezihlanu sidlale phambi koluntu silungenisa ngeR5 emnyango.” 
UKutase uqale ngo2016 ukusebenza njengomdlali obhatalwayo nalapho waye wangena kwimidlalo eveliswe yiSithatha Trust. 
Udlale kwimiboniso yoompondozihlanjiwe abafana noGift Buqa, Zakes Mda, John Kani noAthol Fugard. Ukwadlale kwimidlalo yeIphulo Festival neNational Arts Festival. 
Uthe uKutase akubona ukuba oku ufuna ukubeka ukutya etafileni ngako, waya eStageworld Theatre apho enze khona iDiploma yePerfoming Arts. 
“Ndabona ukuba oku ndiyakuthanda, ndifuna ukuphila ndisenza kona,” utshilo. 
Lo mdlali usebenze phantsi kwesandla samagqala afana noNomhle Nkonyeni, uThoko Ntshinga noDuma kaNdlovu. 
Ukwadlale kwimiboniso bhanyabhanya, amabali amafutshane namabali woMhlobo Wenene FM. 
Nangona engafunanga ukuwudiza umdlalo aza kudlala kuwo kuba esithi abavumelekanga bathethe ngawo, uthi oku iza kuba kokokuqala ngqa ekumabonakude kazwelonke. 
“Ndifuna ukukhula kwiqonga leefilim, ndifuna ukudlala kwihlabathi, ndifuna ukwaziwa ngomsebenzi wam kuba ndithunywe ukudlulisa umyalezo ngokudlala eqongeni,” kutsho lo mdlali kamabonakude uselula ngokweminyaka. 
UKutase uthi akafuni kusondela kumlinganiswa amlinganisayo nanjengoko oku kungamphazamisa umlinganiswa lowo. 
Uthi angathanda ukubangumdlali ofana nabadlali angabalula kubo uDenzel Washington. 
UKutase uthi angathanda ukubonwa kwimidlalo efana neThe Estate, Gomora, The River neNetflix. 
IGqeberha – The Empire iza kuqala entloko kozayo."	not available
politics	Babanjiwe abaphazamise ubhaliso lovoto ephondweni	"LIBE namagingxigingxi ubhaliso lokuvota kwimimandla eliqela eMpuma Koloni. Oku kudizwe yintloko ye-IEC kweli phondo uThami Mraji.  
UMranji udize ukuba ngomgqibelo izikhululo ezintlanu ziphantsi komasipala iKSD, ngelixa ezibini zikumasipala iNyandeni.  
“ENtabankulu izikhululo ezine bezingafikeleleki ngenxa yokuba kukho abavale indlela ngokuthi bombe imisele endleleni esinge kuzo,” utshilo uMraji.  
Uthe ezi zikhululo zibuye zavulwa emva kokuba kungenelele amapolisa kwaditywa nale misele.  
Ukanti naphantsi komasipala uMbhashe uMraji udize ukuba izikhululo ezisixhenxe zivule kade eXhorha ngenxa yoqhankqalazo lwabahlali. Nangentsasa yayizolo ubhaliso liqale kade kwizikhululo ezintandathu eNtabankulu, kwangenxa yokombiwa kwendlela.  
“Abasebenzi ebebebhalisa kwakunye nezixhobo zokubhalisa zihanjiswe ngophephela wamapolisa,” uqhube watsho uMraji.  
Ukwathe, abahlali baseXhorha bebesaqhubeka nokugrogrisa abo bayokubhalisa kuWadi 18 nakuWadi 28. Ibilikhulu elinamashumi amabini amawaka abantu ababhalisileyo ngethuba sisiya kushicilelo, nangona ubhaliso belisaqhubeka.  
Ukanti amapolsa eli phondo abambe amashumi amathathu anesibini abarhanelwa eMthatha naseNtabankulu, nabayanyaniswa nodushe lwasesidlangalaleni elayanyaniswa nokubhaliselwa unyulo.  
Ingxelo ekhutshe sisithethi samapolisa kweli phondo uColonel Sibongile Soci kwakunye nesithethi sesebe lobambiswano kurhulumento nemicimbi yemveli, uMamkeli Ngam ithi, amashumi amabini anesithandathu abanjwe eMthatha. 
Le ngxelo ihambisa ithi, abo bathe babanjwa baminyaka eqala kwishumi elinethoba ukuya kumashumi amathathu anethoba. Babanjwe ngezenzo zodushe elikhokelele ekuvalweni kwesikhululo sovoto esikwisikolo samabanga aphantsi iPolar Park eMthatha.  
Ukanti isithandathu esiminyaka eqala kwishumi elinethoba ukuya kumashumi amane anesine sibanjwe eNtabankulu ngezityholo zokomba indlela ephakathi kweBagqozini kwakunye noMzimhlophe, ngenjongo yokuthintela ukubhalisela uvoto.  
Umkomishinala wamapolisa kweli phondo uLieutenant General Celiwe Binta uthe: “Oku kuzakuthumela umyalezo ongqingqwa kuluntu olwaphula umthetho ukuba singamapolisa asizukuvumela mntu agrogrise okanye athintele i-IEC ekwenzeni umsebenzi wayo kwiindawo zoluntu.”  
Uthe ukubanjwa kwaba kuyinxalenye yamapolisa yokunika iinkonzo kuluntu, nokuqinisekisa ukuba kukho ucwangco kwiindawo zoluntu.  
Bonke abarhanelwa kulindeleke ukuba bavele kwinkundla kamantyi eMthatha naseNtabankulu ngale ntsasa."	not available
entertainment	#NAF16: Izandi zomngqungqo kumnyhadala wobugcisa eRhini	"ABANTU abazilungiselela ukujolis’ imibombo ngaseRhini ukuze babeyinxalenye yomNyhadala wezobuGcisa kaZwelonke (Grahamstown Arts Festival), mabalindele ulonwabo olungazange labonwa.  
Iimvumi zomculo womNgqungqo ezivela kumazwe alishumi elinesibini kulindeleke ukuba zitsholoze kwiqonga lalo nyaka leStandard Bank Jazz Festival, nezakuqhuba eRhini njengenxalenye yeNational Arts Festival.  
Ukususela ngomhla we-30 kweyeSilimela/ Juni ukuya kowe-9 kweyeKhala/ Julayi, amagqala alapha ekhaya azakudibana noosozimbasa kunye neemvumi ezidumileyo kumculo weJazz.  
Olu luhlu lubotshiweyo luquka, amagama abo baphumelela imbasa yeGrammy uTrio Corrente waseBrazil; umbethi weSaksofoni waseNorway uPetter Wettre; imvumi yaseAustria, umqambi kunye nomvutheli wexilongo uMichaela Rabitsch; kunye nombethi siginci uRobert Pawlick.  
Aba bazakudibana noCaiphus Semenya, uSimphiwe Dana, iAfrika Mkhize Big Band, Swing City kunye noRingo Madlingozi. Umbethi wepiyano kumculo weJazz uAfrika Mkhize, uzakube enika imbeko kwigqala lomngqungqo elingasekhoyo uBheki Mseleku.  
UMkhize uphefumle wenjenje ngoku: “UBheki zange anikwe ntlonipho eyiyo ngaphambili kwilizwe lakhe, kwaye siyavuya ukuba sizakube sisenza ikhonsathi enkulu yokuhlonipha umsebenzi wakhe nomqela awushiyileyo. Amagama asematsha ndawonye netalente eselula nayo izakube ikweli qela.”  
Uluhlu luquka umbethi weseksofoni uDave O’ Higgins wase-UK, umbethi wexilongo uEddie Lewis kunye nombethi wohlobo oluthile lwexilongo (trombonist) waseSwitzerland uAndreas Tschopp, ndawonye neemvumi zeli loMzantsi Afrika, phakathi kwazo kukho iStandard Bank Young Artist yeJazz ka2016 uSiya Makuzeni ekuvumeni ngomlomo.  
OyiNtloko yenkxaso kwiqela laseStandard Bank, uHazel Chimhandamba akawuvali umlomo ngoluhlu lwalo nyaka. “Sonwabe ngeyona ndlela luluhlu lonyaka ka2016, neliqulethe iimvumi eziphezulu ezingaphaya kwekhulu.  
“Sivuyiswa nayinto yokuba lo mnyhadala uqhubekeka nokutsala abathandi bomculo weJazz kwilizwe jikelele, ngokunjalo nakuba sisixhobo sokukhulisa iimvumi ezincinane zeJazz eMzantsi Afrika.”  
OkwiBass nomqambi woMzantsi Afrika uCarlo Mombelli uzakudibana noTschopp kwiqela eliquka ezinye zeemvumi ezimbini zaseSwitzerland, uFlorian Egli (wesaksofoni) noFlorian Favre (kwipiyano), ngokunjalo nombethi wamagubu weli uSphelele Mazibuko."	not available
entertainment	Umnyhadala weemoto eMzantsi Afrika	"Ukuba ubungayazi, kule veki izayo ukusukela ngoLwesithathu umhla we31 kweyeThupha ukuyotsho ngeCawa umhla we4 kweyo Msintsi, kuzobe kuzinyaswe umnyhadala weemoto (South African Festival of Motoring) kwibala lomdyarho lodumo iKhayalami Grand Prix Racetrack. 
Kulo mbiyozo abathandi beemoto bazakufumana ithuba lokubona iintlobo ntlobo zeenqwelo mafutho, esezifumaneka kumashioshini eemoto kweli, kwakunye nezo zizakukhutshwa kwiinyanga ezizayo.  
Phakathi kweso sininzi sizobe sibekwe eqongeni, abakhi bakwa-Jaguar Land Rover banesibini abazakuqhayisa ngaso. 
Eyona moto ibalekayo nenamandla eyakhiwe kwa-Jaguar, i-F-Type SVR, izobe ivezwa okokuqala e-Mzantsi. Le i-F-Type iqobisa ngomfutho ongange-423kW ne700Nm ovakala ngesingqi esiphuma kumbhobho wentsimbi yetitanium obalaseleyo wakwa-Inconel.  
Loo mandla agqitha kwi 8 speed engumtshini ozitshintshayo otsalisa le F-Type ngawo omane amavili nge-Intelligent Driveline Dynamics All-Wheel Drive system yakwa-Jaguar, eyenza le moto isuke emgceni ifikelele ku-100km/*  ngexeshana eliphambeneyo le 3.7seconds iyokuphelelwa umfuthe xa ihamba ngesantya esiphezulu se 322km/* . 
Ngelishwa asinalo nethemba lokuyifumana siyivavanye le Jaguar F-Type SVR, kuba inani lezo zizakuthengiswa lincinane kakhulu, zonke ezo zizakuziswa kweli zizobe sezinabanikazi bazo. 
Abakwa Land Rover bazisa imoto esekudala ilangazelelwa luninzi lwabasetyhini kweli. Sithetha ngeRange Rover Evoque Convertible. Sasikhe sasifumana isilahla se SUV sakwa Land Rover Freelander kwiminyaka ethile egqithileyo, kodwa esi isilahla sesokuqala ukunxiba igama le Range Rover. 
Bathembisa ubuhle, nokufaneleka okuzokwenza is’lahla se-Evoque entsha silangazeleleke. Bathi isezokwazi futhi nokwenza abadume ngazo kwaLand Rover eyokuqabela iintaba ifikelele apho zifikelelayo nezinye iiSUV.  
Kaloku izobe igaxwe nge suspension nobungcaphephe obufumaneka kwezinye iiEvoque.  
Nangaphakathi izobe ifana nje nezinye iiEvoque, umehluko nje kukuba uphahla luyasongeka lufihleke emva ebhuthini. 
Abakwa Jaguar-Land Rover abazukubeka nje iimoto zabo eqongeni lomboniso, bazakunika ithuba wonke ubani ofuna ukungena ngaphakathi, abathile bazakunikwa ithuba lokuziqhuba kwindlela yomdyarho eKhayalami nakwindlela yegrabile eyakhelwe ukubonisa abantu baqabele iinduli bazivele i-Terrain Responses system yodumo yakwa Land Rover.  
Nabafuna ithuba lokuvavanya iJaguar XF, XJ ne-F-Type bazakunikwa ithuba lokukhwela nabaqhubi bakwa Jaguar Expeirience babethe umjikelo eKhayalami ngesantya esiphezulu. 
Zizobe zininzi iintlobo ngeentlobo, neendidi ngendidi zeenqwelo mafutha ezizobe zixhonywe kulombhiyozo kule veki izayo. 
 Uyakube uphosiwe ukuba awukho ngokwakho. Kwabo bangakwaziyo ukuphumelela sithi, thoba amaxhala, sizakuphakela thina sizokube silapho. 
ISouth African Festival of Motoring besithe izoqala ngo-Lwesithathu numhla 31 kweye Thupha, uphele ngeCawa umhla wesine kweyo Msintsi. Amatikiti afumaneka eComputicket kanye emasangweni aseKhayalami Grand Prix Racetrack ngeemini zale mibhiyozo. 
Silandele ku-Taitter ku-@ilisolezwe, okanye ulandele intatheli yethu ku-@doughZAR."	not available
health	Ababhubhileyo bavavanyelwa intsholongwane yeKhorona	"INkulubaphathiswa uOscar Mabuyane uthi kwilinge lokukhusela abangcwabi, abazili kwanabo banoxanduva lokuqhaqha imizimba yababhubhileyo, bagqibe kwelokuba bavavanyelwe intsholongwane yeKhorona abo babhubhe kungaziwa unobangela. 
Ethetha eBhisho kule veki, uMabuyane uthi abantu ababhubhele kumakhaya abo, ingakumbi abo badala, baye bangaziwa ukuba babhubhe ngenxa yantoni. 
“Siyayazi ukuba ininzi into yokuba abantu abadala baswelekele emizini yabo. Kudala yabakhona lo nto, kuba abantu abadala bathi abafuni kuswelekela esithubeni (esibhedlele). 
“Sicela abantu bakowethu ukuba baqaphele, kuba xa umntu eswelekele ekhaya siye singayazi ukuba usweleke ngenxa yantoni. Ngamanye amaxesha ufumanise into yokuba sekungenelele nale nto yale ntsholongwane. Yiyo le nto apha ephondweni, sithi mabavavanywe abo baswelekele emakhaya kube kungaziwa ukuba umntu usweleke yintoni,” utshilo uMabuyane. 
“Nokuba umntu sele eswelekile, masiqiniseke ukuba siyamvavanya, kuba xa singayazi imeko ebekuyo, sibeka emngciphekweni abo baza kumsebenza kwinkqubo yoqhaqhomzimba. 
“Sithi ke ngoku mabavavanywe abantu ababhubhe kungaziwa unobangela. Sele sinazo izehlo zabantu ababhubhe kungaziwa ukuba umntu unentsholongwane yeKhorona, de wayokufunyanwa xa evavanywa sele esisidumbu,” kutsho uMabuyane. 
UMabuyane uthi ukuvavanyelwa kwentsholongwane yeKhorona, kwabo sele bebhubhile, ziinzame zokukhusela abanye abantu. 
“Maxa wambi umntu akakhange avavanywe futhi ebengenazo neempawu zesi sifo de wabe kanti uyabhubha enayo intsholongwane yeKhorona. Ukuvavanywa kwabantu ababhubhileyo ziinzame zokukhusela aba bangachaphazelekanga, baza kusebenza umzimba womfi.” 
UMabuyane uthi, ngokweenkcukacha zephondo, ziimoto ezingama-98 000, nebezinabakhweli abakuma-165 000, ezithe zamiswa ze zagqogqwa apha ephondweni ukusukela oko liqalile ixesha lokuvalwa kweentshukumo elizweni. 
Abantu abakuma-15 000 bathe babekwa ityala babanjelwa ukophula imiqathango yokuvalwa kweentshukumo nokuhambahamba elizweni, ze abakuma-221 kwabo bantu bangeniswa kwiinkqubo zeenkundla zomthetho logama abanye benikwe imidliwo. 
Iimoto ezingama-847 ziphindiselwe kumaphondo ebezisuka kuwo ngenxa yokuselwa iimpepha zokuhamba endleleni ngeli xesha. 
Izikolo ezingama-75 zithe zaqhekezwa, ze kwabanjwa malunga noku, kwabanjwa abantu izihlandlo ezingama-34. 
Kusenjalo, iNkulubaphathiswa ikhuthaze abantu ukuba bawuhlonele umthetho wokuba ubani anxibe imask xa ephuma endlini. “Wonke umntu makanxibe imaski kuba ngumthetho lowo. Xa ephuma kwikhaya lakhe, kuba kuyabonisa ukuba ukunxiba imaski kuyakunqanda ukosulelana.”"	not available
entertainment	Ucela ivoti umsasazi wasekuhlaleni	"Owenza inkqubo yezakwaNtu ethi Sihlafunamanyama kwijelo losasazo lasekuhlaleni iKhanya iCommunity Radio eGcuwa, uYandisa Zizele uzicelela inkxaso yeevoti kuluntu emva kokuchongwa kwegama lakhe kwiiSATMA. 
UZizele (22) nowaziwa ngegama likaMavura kule nqkubo, uthi ukuchongwa kwakhe kumenze wazithemba kwaye uthi uya kutsho anyukele nakwinqanaba elingentla nangakumbi. Le nkqubo uthi uyiqale kulo nyaka ka2021. 
“Isizathu sokuba ndicele uvotelwa kungokuba ndifuna ukubuya nayo le mbasa, kwaye ukuba ndikhe ndabuya nayo izondenza ndinyukele kwinqanaba elingasentla kwezosasazo. Oku nje sele kuthetha lukhulu kum,” utshilo uZizele. 
UZizele ngowaseNtsonyana kuGatyana. Uthi inkqubo yakhe imalunga nezesiNtu. “Isizathu sokuba le nkqubo igxile kwizinto zakwaNtu kungokuba ifuna ukubuyisela imvelaphi yethu ingakumbi kulutsha lwanamhlanje. Ulutsha lwanamhlanje luthe swiii kwizinto zasentshona, lwalibala ngemvelaphi yalo. Sikwanalo nexesha apho abantu baye bazithuthe khona,” uvale ngelo uZizele. 
Xa umntu evota wenza kanje SATMA121 athumele ku49495. Uvota nokuba kukangaphi ngosuku. 
Uvoto luyavala ngomhla wama25 kwinyanga ezayo. Umsitho uza kubanjelwa eMpumalanga ngomhla wama27 kwakwinyanga ezayo. 
Ixesha lenkqubo kaZizele liqala ngentsimbi yeshumi elinesibini emini ukuyokutsho ngeyesithathu qho ngeCawe."	not available
entertainment	Ilele kwizandla zenu bazali	"BAZALI urhulumente, ngokomlomo kaMongameli Cyril Ramaphosa, wayicacisa ukuba akukho mzali uza kunyanzelwa ukuba athumele umntwana esikolweni xa engoneliseki ngokhuseleko lomntwana kwintsholongwane yeKhorona. 
Into eyenzeke kwisikolo iMakaula SSS KwaBhaca (Mount Frere) ifanele ukuba sisifundo nakwabanye ootitshala kuquka nabazali ukuze bachule ukunyathela kulo mbandela. Oku kufanele ukuba kugxininisa nangakumbi kwabaphethe isikolo. 
Noko ayikholeleki eyokuba yenzeka njani into yokuba abantwana abakumakhulu amabini babe kanti bachaphazeleke yintsholongwane bebonke. Lo nto ichaza mhlophe ukuba imigqaliselo yokhuseleko ayikhange ilandelwe. 
Abanye abazali abanabantwana eMakaula bathi bafowunelwe ngabantwana babo bebachazela ukuba imeko imbi esikolweni. Omnye uthi umntwana wakhe usiwe esibhedlele ngaphandle kokwaziswa. Ukuba la mabango yinyaniso, isikolo saseMakaula sakube kanti senze ukungakhathali. 
Ilizwi elisoloko likhuthazwa nguMphathiswa uGqirha Zweli Mkhize kukuba le ntsholongwane sakuyilwa xa sitshintsha indlela yokwenza izinto. UMkhize uthi indlela yokucinga nokwenza izinto ngoyena ndoqo wokulwa nale ntsholongwane. 
Enye yezo ndlela kukuba xa kukho imeko enjengale yaseMakaula, isikolo sazise abazali futhi sikhawuleze sivale ukuqinisekisa ukuba intsholongwane ayinwenwi. Akukhange kube njalo eMakaula, isikolo siqhubeke njengesiqhelo noxa nje abafundi beqale ukuqinisekiswa ukuba banale ntsholongwane kwakwiveki ephelileyo. 
Iinkokheli mazibonakalise ubunkokheli kuba le ntsholongwane iyabulala. Ayinakuba yinto entle ukubona kuziliwe emzini ngenxa yokohlulakala kwakho ukuphatha. Iinkokheli mazikhawuleze zibize amagosa ezempilo xa kukho into engaqondakaliyo kwiziza zokusebenza, kuquka nezikolo, ukuze kukhawuleziswe kuthatyathwe amanyathelo. 
Kungenjalo nabazali banoxanduva ngeempilo zabantwana babo esikolweni. Xa abaphathi besikolo besilela ekubonakaliseni isakhono nokuxabisa ubomi babantwana, lo nto ithetha ukuba ilele kwizandla zenu bazali. Ubomi bunye!"	not available
entertainment	UMahala ubuye nokutya kwengqiqo nengqondo	"Inzalelwane yaseMakhanda, engumbhali wamabali nemidlalo yeqonga, ekwasisifundiswa, uGqirha Siphiwo Mahala, ubuyela ekhaya ezokuthula enye incwadi yakhe entsha ngobomi bentatheli nombhali ophambili, uCan Themba nethi Can Themba: The Making and Breaking of the Intellectual Tsotsi (A Biography). 
Lo msebenzi mtsha kaMahala, nokhutshwe ngaxeshanye eMzantsi Afrika, kwelamaNgesi eBhilitane naseMelika uchazwa ngokuba ubalulekile ekuvezeni imbali ngobomi bukaThemba nokubhala kwakhe. 
Umbhali waseMzantsi Afrika nohlonitshwa kwihlabathi liphela, uNjingalwazi Zakes Mda, uphefumla athi ngale ncwadi: “ ikunika iingcinga ezintsha, hayi nje ngobomi bukaThemba – nomxholo ugxile kuye kule ncwadi – ixesha aweyephila ngalo, oontanga bakhe, iintshukumo zelo xesha nezaphela zisaziwa ngokuba luvuselelo lweSophiatown . 
“UMahala akabalisi nje koko ulizoba kakuhle gca elo xesha kwakunye nomzabalazo walo, de nomfundi azi ukuba kwakunjani ukubalapho kwezo ziganeko,” batsho abapapashi bakhe. 
Le yincwadi yesithandathu kaMahala kwaye zonke ezidlulileyo ziphehlelelwe ekhaya eMakhanda kwimisitho ekumila kunje ngalo ucetywayo. Uphehlelelo lwencwadi luza kube lusingathwe yiAmazwi ibambisene nesebe lezifundo zoncwadi kwisiNgesi kwakunye nesikolo sobuntatheli phaya kwiyunivesithi yaseRhodes eMakhanda. 
UGqirha Mahala uza kutshayelela oku ngokwabelana ngezimvo namava nababhali abasakhulayo kwithala leencwadi iDuna ekwilokishi iJoza kwalapha eRhini, ngoMvulo, umhla we11 Tshazimpuzi 2022. 
Abathabathinxaxheba kolo qeqesho lokuxhobisana baya kuba nenyhweba yokuthiwa jize mahala nguGqirha Mahala ngencwadi yakhe yamabali amafutshane kwiholo eliseAmazwi South African Museum of Literature, 25A Worcester St , Makhanda ngomhla we12 ngentsimbi yesithandathu. 
Okuthe vetshe kufumane kuMnu Zongezile Matshoba ku-046 622 7042 / 084 681 7370 okanye kule meyile: z.matshoba@amazwi.museum"	not available
health	Ibhukuqe nezigulane inqwelo yezigulane	IBHUKUQE yalala ngecala nezigulane ezimbini inqwelo yezigulane, kwindlela ephakathi kwedolophu yaseCumakala kwakunye neMonti. Ezi zigulane kwakunye nomqhubi zibalekiselwe kwisibhedlele esikufutshane ngenye inqwelo yezigulane. Ngethuba I’solezwe lesiXhosa lifika kwindawo ebhukuqe kuyo le nqwelo yezigulane bekugcwele amagosa ezempilo kwakunye namapolisa, nababalise ngelithi isibini sezigulane kwakunye nomqhubi sebedluliselwe kwesinye isibhedlele. Balile ukunaba ngokubanzi ngokwenzekileyo ngelithi lisebe lezempilo elizakukhupha iingxelo. Isithethi sezempilo kweli phondo uSiyanda Manana khange afumaneke phambi koshicilelo.	not available
entertainment	IDurban Gen imncede  kwinxeba leminyaka	"UNYANISO Dzedze uthi ukudlala kumdlalo kamabonakude iDurban Gen kumthunuke kwaphinda kwamnyanga ngaxeshanye. 
UDzedze udlala indima kaGqr Siphesihle Dlomo kulo mdlalo we-etv. 
UGqr Dlomo uzibhaqa ejamelene nedimoni lokuxhaphaza inkosikazi yakhe uSinenhlanhla Mtshali-Dlomo okwangumongikazi eDurban Gen.  Esi sibini sisandul’ ukutshata  kwaye ngoku sizifumana sisembindini wodushe lwasemakhaya. 
Encokolela I’solezwe, uDzedze uthi le ndima icudise ububovu kwisilonda ebesiqulungene iminyaka kuye. 
Uthi indima ayidlalayo sisifundo sokwenzeka xa ungazikhathalelanga izivibeko zakho. 
Le nzalelwane yaseKomani ithi abazali bayo bohlukana iseneminyaka emibini kuphela. 
UDzedze uthi utata wakhe wayenengxaki nokusela utywala ngokugqithisileyo, eneenzingo zangaphakathi awayeye azikhuphele kumama wakhe ngokuphakamisa isandla, kulapho umama wakhe wagqiba ekubeni amshiye. 
“Ukudlala le ndima kuvuse inxeba elidala lokungabinatata,” utsho. 
Uthi iindima akhe wazidlala kumabonakude ngaphambili azimchukumisanga njengendima ayidlala kwiDurban Gen. 
“Azifani nale ndiyidlala ngoku kwiDurban Gen kuba le isondele kakhulu kwintlungu yam,” ubalise watsho. 
“USiphesihle uzigcine ngaphakathi izivubeko zakhe njengendoda, kodwa ngelishwa zimane ziqhaqheka ziputyukele abo bakufutshane kuye,” uDzedze ebalisa ngendima ayidlalayo. 
UDzedze uthi ukudlala kwiDurban Gen kumfundise ukupholisa isilonda sakhe ngendlela. 
“Kundifundise ukuba ndizihoye, ndothule umthwalo wam, ndisombulule iingxaki ezisombululekayo, ndiphathe abo bakufutshane nam kakuhle kwaye ndivule intliziyo yam ndinikeze ngothando,” kutsho lo mdlali kamabonakude. 
UDzedze, okhe wadlala kwimidlalo efana neAshes to Ashes neGenerations: The Legacy uthi ekuzikhangeleni, ezibuza ukuba yintoni emhlupha kangaka ngezenzo zikatata wakhe, uthi kukuzibona ukuba ezi zinto ziye zagqithisela kuye. 
“Ndizibone ndithwele loo mthwalo katata. Nangoku ndisihoyile eso silonda de ndiphile, andiyazi sakuthatha ixesha elingakanani. Lo mlinganiswa ndimdlalayo sisifundo sokwenzeka xa ungazihoyanga izivubeko zakho,” wongeze watsho uDzedze. 
Uthi uyambulela umlinganiswa onguGqr. Dlomo kuba ngaye ufunde ukuhoyana nezinto azithweleyo,  waze ngokwenza njalo wothula umthwalo. 
“Ndiye ndaqinisekisa ukuba andifuni esi silonda sindiphathe, endaweni yokusibaleka ndijongane naso, ndingafani notata okanye uDlomo.”"	not available
health	Ootitshala baxhalabe kukunwenwa kweCovid-19	"Ootitshala bezikolo zaseMpuma Koloni boyikisela ubomi babo nobabafundi kwintsholongwane yekhorona ethe gqolo ukwenyuka ngamanani wabosulelekayo nababhubhayo. 
Ititshala esebenza kwisikolo esisedolophini eDutywa, ithi imeko iya ibambi nangakumbi. Kwisikolo samabanga aphezulu esikwidolophu yaseDutywa, utitshala ufunyaniswe enentsholongwane yekhorona. 
“Xa siveza inkxalabo malunga noko abezempilo bathi asoze kuvavanywe wonke umntu. Amagosa ezempilo asibuze ukuba lo titshala ufundisa kweliphi igumbi, sabaxelela ukuba ufundisa amagumbi amathathu, emva koko bathi bakuvavanya kuphela abo baneempawu,” utshilo lo titshala. 
ENduku Junior Secondary kuManzana eNgcobo kunyanzeleke ukuba isikolo sivale kule veki ngenxa yokonyuka kwenani labosuleleka yintsholongwane yekhorona. Ngaphambili ootitshala besi sikolo bakhe baveza ukuxhalaba kwabo ngokurhuqa iinyawo kwabasemagunyeni ekubekeni impilo yabafundi nootitshala phambili. 
Imanyano yootitshala iSadtu ithabathe isigqibo kwindibano yayo isithi ifuna zivalwe izikolo, ngenxa yamanani axhomisayo weCovid-19 ezikolweni. 
“Into esiyibonayo kukuba akukho kufunda nokufundisa okusemgangathweni okuqhubekayo phantsi kwezi meko. Le ntsholongwane ikhokelele kumbhodamo kwicandelo lezemfundo kwaye oku sikubeka ngqo emnyango kulawulo oluyekeyeke esilufumana kwiSebe leMfundo esiSiseko,” itshilo iSadtu.  
Kule veki iNkulubaphathiswa uOscar Mabuyane ubhengeze isicwangciso sikarhulumente wephondo sokuvula kwakhona uGrade 3, 6, 11 ngomhla wamashumi amabini kule nyanga (NgoMvulo). 
UMabuyane uthi izixhobo zokuzikhusela (PPE) sele ziyile kwizikolo eziliqela, watsho esithi bawasile namatanki ze afakwa amanzi alungele ukuselwa. “Izikolo ezingakulungelanga ukuvula ngomhla wamashumi amabini kweyeKhala, azizukuvula,” utshilo uMabuyane. 
Kwimbalelwano kule veki, uMphathiswa weMfundo esiSiseko uAngie Motshekga uthi isikolo yinxalenye “yempilo yethu”. Kwizankxwe zemanyano yootitshala iSadtu ethi mazivalwe izikolo, uMotshekga uthi yikhabhinethi kuphela enokuthabatha eso sigqibo. 
“Ngexesha lokuvalwa kweentshukumo elizweni (Level 5 noLevel 4), abantwana abaninzi basezilalini nakwiindawo ezisemaphandleni, abakhange bakwazi ukufikelela kwiinkonzo zokufunda ngobuxhakaxhaka. Oku kuthe kwanyhasha ilungelo labo lwemfundo esisiseko,” utshilo uMotshekga.  
sithandiwe.velaphi@inl.co.za"	not available
sports	Gqirha Mthombeni: Umelana njani noxinizelelo leKhorona?	"Ngenxa yokunqunyanyiswa kweentshukumo zoluntu noshishino nguRhulumente kwiinyanga ezigqithileyo, abantu abaninzi baye bagutyungelwa ngumvandedwa. Izigidi zabasebenzi ziye zacuthelwe imivuzo, abanye abakwazanga kwa ukuyifumana imivuzo kuba bezisebenzela kanti abanye balahlekelwe yimisebenzi. Yonke lo nto idale ukungonwabi ebantwini abaninzi. Amaziko anceda abantu ngentuthuzelo yomphezulu axakeke kakhulu ngeli thuba lekhorona, eyenze idemesha enkulu kuqoqosho lwehlabathi nasentlalweni yoluntu. I’solezwe lesiXhosa lincokole noGqirha Musa Mthombeni – osebenzisana noMetropolitan kwiphulo labo lokuqinisa abantu kwezemidlalo elijikeleza ilizwe lonke. “Ukungazi indlela oza kubhatala ngayo amatyala, ukungazi apho uza kufumana khona umvuzo – zizinto ezo ezenza umvandedwa ebantwini. Xa umqeqeshi esithi akazu kwazi ukunika (umsebenzi) umvuzo wakhe kuba ungayikhabanga ibhola okanye ungakwazanga ukuvelisa; lo nto ibafaka phantsi koxinizelelo kakhulu abantu,” utshilo ugqirha Mthombeni. 
“Into ekufuneka uyazi yile: Awukho wedwa kwimeko okuyo. Ukuba ayikho enye indlela onokuzenzela ngayo imali, kuya nyanzeleka ucinge ngolunye uhlobo. Kufuneka kubekho indlela onokuguqula ngayo imekho okuyo. Kubalulekile ukwenza lo nto ukuze ingqondo yakho ingabulaleki sisimo esikhoyo. Funda isakhono esitsha ngeli thuba ngoba oko kungakuvulela amathuba amatsha okwenza imali. Ingqondo kufuneka isebenze ngendlela efanelekileyo futhi ihlaziywe ukuze ingaqheli ukusebenza ngendlela enye ngoba lo nto ichaphazela indlela obuhamba ngayo ubomi bomntu ngamnye. Kufuneka abantu bacinge okuhle ngoba oko kubanika amandla ebomini,” uvale ngalo mazwi ugqirha Mthombeni. Phantse yonke imidlalo iphazamisekile eMzantsi Afrika kwinqanaba elisezantsi neliphezulu. Kodwa likhona ithemba ngoba imidlalo efana neqakamba, igalufa neminye edlalwa ngabantu abangasondelelaniyo inikwe ilungelo lokudlalwa kwakhona. Imidlalo efana nebhola ekhatywayo namanqindi ingabuya yona kwiinyanga ezizayo noxa kuthiwe abadlali bangabuyela ezinkampini zabo. 
“Iphulo lethu lijoliswe ebantwini ukuze bakwazi ukumelana neengxaki ezidalwe kukuqhambuka kwekhorona. Abantu baseMzantsi Afrika bajamelene neengxaki ezinkulu kwaye siqonda kakuhle okokuba ubomi abusoze bufane nakuqala,” utshilo uNtokozo Madonsela oligosa likaMetropolitan."	not available
sports	Amakhosi angafakwa engxakini yiDowns	"Abalandeli bebhola ekhatywayo bazakufumana ithuba elinqabileyo lokubukela iintshatsheli ze-Afrika, iMamelodi Sundowns, ziswantsulisana neKaizer Chiefs ezama ukubuyisa isidima sayo kumdlalo we-Absa Premier Soccer League, eLoftus Stadium, ngoMgqibelo ngo’15:30.  
Emva kokuxakekiswa yiCaf Champions League, iDowns, idlale imidlalo emithathu qha – kule veki yamkela Amakhosi kowona mdlalo ekucingeleka ukuba ungamisa ilizwe ngenxa yokugxeleshana kwala maqela.  
Omabini la maqela akhutshiwe kwiTelkom Knockout – nto leyo ithetha ukuthi azakusebenzisa lo mdlalo ukubuyela kwisimo sawo.  
Nangona inemidlalo embalwa eyidlalileyo iDowns – kodwa kulo mdlalo ifuna amanqaku apheleleyo ukuze isuke kwindawo yesibini emsileni kwaye izakufuna ukusukela amaqela aphambili ukuze ikwazi ukukhusela indebe yayo ekupheleni kwesizini.  
Kanti yona iChiefs ukuba ingaphumelela ukubetha iSundowns, kungakhula ukuzithemba kubadlali, kwaye kungenzeka ukuba ibuyele phezulu kwiPSL emva kokuphazamiseka kwimidlalo emibini edlulileyo.  
USteve Komphela uwadinga kakhulu amanqaku amathathu ngoba kukho uxinizelelo emagxeni akhe emva kokukhutshwa kweqela lakhe kwiMTN8 neTelkom kule sizini.  
Lo mdlalo uzakuba nomtsalane kuba aba baqeqeshi kulindeleke babonise ubukrelekrele babo bokuqeqesha kulo mdlalo. Ukuphumelela komnye kubo kuyakuthetha lukhulu emehlweni wabantu abalandela ibhola, kuthumele nomyalezo ocacileyo kwamanye amaqela.  
Enye yezinto ekulindeleke ukuba yenze lo mdlalo ube mnandi kukudlala kukaRamahlwe Mphahlele okokuqala kumdlalo ophakathi kwala maqela emva kokushiya kwakhe iSundowns ekupheleni kwesizini.  
Amasandawana asakufuna ukubonwa njengelona qela linobunganga eMzantsi Afrika emva kokuphumelela iCaf Champions League. Kwelinye icala iChiefs iya kule midlalo iqhuba kakuhle kwimidlalo yePSL.  
Ukufumana kwayo amanqaku amathathu yeyona nto ibalulekileyo kwiChiefs. Zezo zinto zincinane ezizakuthi zenze lo mdlalo ubenomtsalane ebantwini. 
Mgqibelo: 
 Baroka FC vs SuperSport United @New Peter Mokaba Stadium 15:30; Chippa United vs Cape Town City @Nelson Mandela Bay Stadium 15:30; Orlando Pirates vs Free State @Orlando Stadium 18:00; Ajax Cape Town vs Maritzburg United @Cape Town Stadium 18:00; Platinum Stars vs Bidvest Wits @ Bafokeng Stadium 20:15. NgeCawe: Bloem Celtic vs Polokwane City @Dr Molemela 15:30; Highlands Park vs Golden Arrows @Makhulong Stadium 15:15"	not available
sports	UThapelo Morena uyinike igowuli lephumelelo iMamelodi Sundowns	"Ziintshatsheli kwakhona iMamelodi Sundowns! Kweli ityeli iziintshatsheli zeNedbank Cup emva kokuba ibethe iMarumo Gallants emdlalweni obutaka iintlantsi eRoyal Bafokeng Stadium kubusuku banamhlanje. Le yindebe yesithathu yeSundowns kwisizini ka-2021/22. Njengoko bekulindelekile, isiqalo somdlalo besisihle kakhulu futhi omabini amaqela ebezimisele. Nakubeni kunjalo, iSundowns lelona qela ebelinamandla kakhulu kwisigaba sokuqala. UGaston Sirino noPeter Shalulile ngawona madoda ebixhokonxa ngawo iSundowns. Amathuba wokuba ibhalise ebhodinidi kwangoko emdlalweni ebekhona – kodwa yalile iGallants ikhokelwa nguWashington Arubi ezipalini. 
Phambi kokuphela kwesigaba sokuqala, uShalulile ubhakuzelise umnatha ngebhola echithwe kakubi nguWashington Arubi ezipalini. Isigaba sesibini sesona ebesinika umdla kakhulu ngoba iqela likaDan Malesela libuye lilume ongezantsi emva kokunxatshiswa kakubi kwesokuqala. Emva komsebenzi omhle ewenzileyo, iGallants ivuzwe ngegowuli elifakwe nguSede Junior Dion kwisigaba sesibini somdlalo. Abaqeqeshi seSundowns babonile ukuba iMarumo Gallants izimisele ukuwuthathela kuyo umdlalo ngetshova, bafake uThemba Zwane noSphelelele Mkhulise – bakhupha uSirino obeyinkathazo noThabiso Kutumela obekhe waphosa ithuba elihel lokubeka iSundowns phambili emdlalweni. 
Iphelile imizuzu engamashumi alithoba yomdlalo amaqela ebambene ngegowuli elinye macala. Axikixene kwanzima nakwixesha elongezelelweyo – kodwa uThapelo Morena uyinike igowuli lempumelelo iSundowns emva kokunikelwa ibhola entle nguZwane emhlabeni kanozinti weGallants sekuphela ixesha. Ngalo ndlela, iSundowns iphumelele indebe yeNedbank Cup okwesibini kwisithuba seminyaka emibini. UManqoba Mgqithi uzamkele ngovuyo iziphumo zomdlalo watsho eyincoma nendlela edlale ngayo iMarumo Gallants ebizimisele kakhulu emdlalweni. Naye uMalesela uyincomile indlela abadlale ngayo abadlali bakhe abafince umdlalo belishumi ngenxa yekhadi elibomvu elinikwe uNdlondlo."	not available
sports	Kufuneka sifunde kwiSundowns, utsho uMenzo	"Umqeqeshi we-Ajax Cape Town, uStanley Menzo, uvuya kakhulu njengokuba iqela lakhe libethe iMamelodi Sundowns izolo – kodwa uthi kufuneka lifunde indlela yokwenza izinto phaya kuyo.    Eli qela laseKapa liphumelele umdlalo walo wesibini izolo kule sizini ka’2016/17 emva kokubetha iDowns ngo’2-0 kumdlalo we-Absa Premier Soccer League obuseCape Town Stadium.  Amakhwenkwe kaMenzo azijulile kwakuko kwiintshatsheli ze-Afrika futhi khange abonakalise noluncinane uvalo emva kokuba zivuthulule iHighlands Park ngo’5-0 kwiveki ephelileyo.    UMenzo uthi ebesazi ukuba abadlali bakhe abaphazamisekanga emdlalweni – igowili ebelilindele lona, kwezeke njalo ngokwenene. “Ndiyazingca ke ngeli qela, mkhulu umsebenzi esiwenzileyo kwezi veki zimbalwa ezidlulileyo. Siphuma ebunzimeni,” utshilo uMenzo kwiSuperSport emva komdlalo izolo,”    Le ndedeba ithi ifuna i-Ajax ifunde kwiSundowns indlela yokudlala. “indlela esidlala ngayo isoloko ikwizinga eliphezulu kakhulu. Uzinzo eqeleni ulubona xa iqela lihlasela naxa lizikhusela. Jonga iSundowns xa idlala, inazo zonke ezo zinto. Kufuneka sifunde apha kwiSundowns, kufuneka siwuphuhlise umdlalo wethu. Kubalulekile ukwenyusa isantya somdlalo xa abadlali behlasela – kodwa bakwazi nokuyigcina kubo ibhola emdlalweni,” utshilo uMenzo.      
Umqeqeshi we-Ajax Cape Town, uStanley Menzo, uvuya kakhulu njengokuba iqela lakhe libethe iMamelodi Sundowns izolo – kodwa uthi kufuneka lifunde indlela yokwenza izinto phaya kuyo.  
  
Eli qela laseKapa liphumelele umdlalo walo wesibini izolo kule sizini ka’2016/17 emva kokubetha iDowns ngo’2-0 kumdlalo we-Absa Premier Soccer League obuseCape Town Stadium.  
Amakhwenkwe kaMenzo azijulile kwakuko kwiintshatsheli ze-Afrika futhi khange abonakalise noluncinane uvalo emva kokuba zivuthulule iHighlands Park ngo’5-0 kwiveki ephelileyo.  
  
UMenzo uthi ebesazi ukuba abadlali bakhe abaphazamisekanga emdlalweni – igowili ebelilindele lona, kwezeke njalo ngokwenene. 
“Ndiyazingca ke ngeli qela, mkhulu umsebenzi esiwenzileyo kwezi veki zimbalwa ezidlulileyo. Siphuma ebunzimeni,” utshilo uMenzo kwiSuperSport emva komdlalo izolo,”  
  
Le ndedeba ithi ifuna i-Ajax ifunde kwiSundowns indlela yokudlala. 
“indlela esidlala ngayo isoloko ikwizinga eliphezulu kakhulu. Uzinzo eqeleni ulubona xa iqela lihlasela naxa lizikhusela. Jonga iSundowns xa idlala, inazo zonke ezo zinto. Kufuneka sifunde apha kwiSundowns, kufuneka siwuphuhlise umdlalo wethu. Kubalulekile ukwenyusa isantya somdlalo xa abadlali behlasela – kodwa bakwazi nokuyigcina kubo ibhola emdlalweni,” utshilo uMenzo."	not available
sports	IDowns neVita zibambene ngelinye eLucas Moripe Stadium	"Mamelodi Sundown 1 
AS Vita Club 1 
 
IMamelodi Sundowns ibambene ngegowuli elinye macala ne-AS Vita Club kumdlalo obushushu weCaf Champions League obudlalelwa eLucas Moripe Stadium kobu busuku. UThabo Ntethe, obengukapteni endaweni kaHlompho Kekana obengekho, nguye oze negowuli laMasandawana kwisiqingatha sokuqala. Namhlanje iqela lasePitoli lidlale kamnandi ebaleni elinabantu emva kokungeniswa kwabo simahla ebaleni yiSundowns. IMamelodi Sundowns iye kwixesha lokuphumla ifumbethe igowuli elinye elifakwe nguThabo Ntethe kumzuzu wamashumi amathathu anesihlanu. Lo kaNtethe unikelwe ibhola esendaweni entle, uthathe ngokuyibeka ekoneni yahlokoma iLucas Moripe Stadium ebigcwele ngabalandeli beSundowns. Ukudlala ne-AS Vita Club kuyivavanyile iDowns phaya emva ngoba abadlali bayo bebenkqonkqoza qho nangona bengadanga bafumana ithamsanqa. UKennedy Mweene unqande iibhola ezimbalwa eziphantse zamonzakalisa – kodwa ubukhulu becala uMadisha noNtethe benze umsebenzi omhle kakhulu. Phambili uPercy Tau, uSibusiso Vilakazi, uYannick Zakri no-Anthony Laffor bayigcine ixakekile iVita – nto leyo ibangele ingayi phambi ngamandla wayo onke. 
Percy Tau of Mamelodi Sundowns challenged by Landu Makiese (16) and Ngonda Muzinga of AS Vita during the 2017 CAF Champions League match between Mamelodi Sundowns and AS Vita at the Lucas Moripe Stadium, Atteridgeville South Africa on 09 July 2017 ©Muzi Ntombela/BackpagePix 
Kwisiqingatha sesibini iDowns iqale apho ibiyeke khona kwisiqingatha sokuqala. Bekucace gca ukuba amakhwenkwe kaPItso Mosimane azingela igowuli lesibini ezakuvala ngalo nangona lo mdlalo ungabalulekanga kuyo kangako kuba seyizibekele indawo kumjikelo olandelayo weChampions League. UTau noZakri bawafumene amathuba okubhalisa ebhodini – kodwa unozinti weVita ebethe qwa ngamaxesha onke. Kumzuzu wamashumi asixhenxe umdlali ophambili kwiVita ogama lingu-Atouba ungcangcazelise umnatha emva kokufumana ibhola eyedwa. Abadlali beDowns bayazisola ngokuqinisekileyo emva kokungakwazi ukuchitha ngokupheleleyo ibhola ebisuka ekoneni. Nangona ibiphantsi koxinizelelo iVita Club – kodwa abadlali bayo bakwazile ukudlala umdlalo ophucukileyo. Emva kokuba iSundowns ifumene inqaku elinye kulo mdlalo, ngoku izakulungiselela imidlalo ebalulekileyo yesigaba esilandelayo seCaf Champions League ekulundeleke ilwele ukuyikhusela. 
  
Mamelodi Sundowns:  Mweene, Morena, Nthethe, Madisha, Hachi, Soumahoro, Mbekile, Vilakazi, Tau, Laffor, Zakri. 
AS Vita Club: Bongaman, Bangala, Omba, Traore, Muzinga, Botuli, Sidibe, Atouba(scorer), Dido, Muzungu, Agiti"	not available
entertainment	Ebudaleni uJanet Jackson, 50,  uzakuba ngumama okokuqala	"NGUBANI obethe awusoze ubizwe njengomama okanye utata kwiminyaka yobudala? 
 Isipho sifika kanye kwixesha osele usincame ngalo. Kubenjalo nakwimvumikazi eyaziwayo kwihlabathi jikelele, kanye phambi kosuku loomama (Mother’s Day), kuvakale ukuba uJanet Jackson ukhulelwe umntwana wakhe wokuqala.  
UJackson, noneminyaka engama-49 ubudala, nosele ezakuba neminyaka engama-50 ngomhla we-16 kuCanzibe/Meyi, ulindele umntwana wakhe wokuqala nomyeni wakhe uWissam Al Mana, oku kudizwe yi-Entertainment Tonight.  
Ezi ngxelo zokukhulelwa kukaJanet, ziza kanye emva kokuba enqumamise ukhenketho lwakhe lwehlabathi ngenxa yokuba ‘’ecwangcisa usapho’’.  
Kumyalezo wevidiyo awukhuphele abalandeli bakhe uthe: “Mholweni nonke, ngomhla we-31 kuAgasti ndisungule i-Unbreakable World Tour. ‘’Kuqala ndingathanda ukubulela bonke abalandeli bam ngokuza bazokubona le khonsathi, nini eniyenze yonwabeleka. ‘’Sikumlenze wesibini wokhenketho, kwaye lukhona utshintsho, kwaye ndicinga ukuba kubalulekile nibe ngabokuqala ukwazi.  
‘’Mna nomyeni wam sicwangcisa usapho, ngoko ke ndizakulihlehlisa ukhenketho. ‘’Ndiyacela nikuqonde okokuba kubalulekile ukuba ndikwenze oku kwangoku, kufanele ndiphumle, yimiyalelo kagqirha, kodwa andilibelanga ngani, ndizakuqhubekeka nokhenketho kungekudala nje,” utshilo kule vidiyo.  
UJackson wazimanya noAl Mana, 41, ngo2012 kumsitho wabucala, kodwa akazithi pa-ha ezi ndaba de yaba kusekutsheni kuka2013. Lo ngumtshato wesithathu wale mvumikazi.  
Ngonyaka ka2008, i-Entertainment Tonight (ET) yadlana iindlebe noJackson, ibuza ukuba yena nalowo wayefudula ethandana naye uJermaine Dupri, bangathanda ukuba nabantwana kusinina.  
Le mvumikazi yaphendula ngelithi, “Singathanda ukuba nabantwana bethu begazi, kodwa singathanda nokukhulisa abangabanye,” watsho.  
“Ngoko, sakubona. Iyakwenzeka ngenye imini.”"	not available
politics	Abasemagunyeni: ‘UZuma usityile isidlo sakhe sakusasa entolongweni wasela neepilisi’	"UMphathiswa wezobuLungisa neeNkonzo zoLuleko, uRonald Lamola, uxelele isizwe ngoLwesine ukuba umbonile obesakuba nguMongameli weli, uJacob Zuma, kwintolongo yaseEstcourt KwaZulu Natal. 
Usuku langoLwesine, ibilusuku lokuqala likaZuma entolongweni apho aza kudontsa khona isigwebo seenyanga ezilishumi elinesihlanu, kulandela ukugwetywa kwakhe yiNkundla yoMgaqosiseko ngokutyeshela umyalelo wenkundla. 
Ethetha neentatheli, uLamola uthe: “Ndimbonile (uZuma). Usemandleni. Sele esityile isidlo sakhe sakusasa (Bhrakfesi) sokuqala (ngentsasa yangoLwesine), wazisela neepilisi zakhe.” 
“Ndimxelele ukuba ndiza kuxelela ilizwe malunga nemeko yakhe ukuba ukwintolongo (yaseEstcourt), watsho ukuba kubalulekile ukuba ilizwe libenolwazi. Ubonakala ekwimeko entle,” utshilo uLamola. 
ULamola ukwathe uZuma akazukufumana luhoyo lukhethekileyo, endaweni kuza kusetyenziswa umthetho olawula iintolongo ukuqubisana naye. UZuma kulindeleke ukuba achithe ixesha elikwikota yesigwebo sakhe, utshilo uLamola."	not available
health	Iingcaphephe zoogqirha baseCuba eMzantsi Afrika	"Zisagcinwe eluvalelweni into engangeentsuku ezilishumi elinesine iingcaphephe zoogqirha ebayi217 nabaphuma kwilizwe laseCuba bezokuhlangula ilizwe loMzantsi Afrika kwintsholongwane ikhorona  engundabamlonyeni kwihlabathi jikelele.  
Aba gqirha bamkelwe nguMongameli weli uCyril Ramaphosa ngoMvulo nebiluSuku lweNkululeko. Aba gqirha bazokunika inkxaso kweli kwaye bezokulwisana nesi sifo.  
Ukuza kwaba gqirha apha eMzantsi ibe sisicelo sikaRamaphosa kuMongameli waseCuba uMiguel Diaz-Canel. Isebe lezeMpilo ephondweni ngethuba sibhala belingekaqiniseki ukuba abanye baba gqirha apha eMpuma Koloni baza kubekwa phi njengoko kulindeleke ukuba batyalwe kweli. 
Oogqirha beze ngokohlukana kwabo ngokwezakhono. Ekuquka kubo abaza kuhamba neqela eliza kungena umzi nomzi kuvavanywe uluntu, abanye baza kuncedisa ngaphakathi ezibhedlele njalo njalo.  
Ingxelo iveza ukuba ngo2019, eli lizwe loMzantsi Afrika kwakunye nelizwe laseCuba bewebhiyozela iminyaka engamashumi amabini anesihlanu enobudlelwane.  
Uluntu lweli loMzantsi kunxibelelwano lomnatha lubonakalise ukulithakazelela eli nyathelo laba gqirha lusithi noko urhulumente uyazama ukulwa esi sifo.  
Nangona kunjalo abanye basabonakalisa ukungayinaki le ntsholongwane.   
Ungayitsalela iOfisi kaMongameli kwezi nombolo-17737 xa ufuna ukuqonda ngeCOVID-19 okanye ku: 0800 0029 999."	not available
sports	UMiddendorp uza nazo zonke iinduku zakhe eSisa Dukashe Stadium	"Ngaphamdle kwamathandabuzo, umdlalo weNedbank Cup ophakathi kweTornado FC neKaizer Chiefs uzakuba lidabi elifana likaDavide noGoliyathi. Umqeqeshi weTornado, edlala kwi-ABC Motsepe League, uTshepo Motsoeneng, ubethe ngenqindi phantsi ngelithi abadlali bakhe baza kulwa kubemdaka iisali emdlalweni ongeCawe ngentsimbi yesithathu emalanga eSisa Dukashe Stadium. Njengokuba iqela elidlalela ekhaya linenyanga yonke lilungiselela owona mdlalo walo omkhulu – umqeqeshi weChiefs, uErnst Middendorp, uthe uza nazo zonke iinduku zakhe emdlalweni weNedbank. Amakhosi aphantsi koxinizelelo emva kokuphoswa yiMTN 8 neTelkom Knockout ebekulindeleke azilwele phambi kokuba kuphele u-2018. 
Nakubeni iChiefs iliqela elinelishwa lokukhutshwa ngamaqela amancinane kwiNedbank – kodwa inkampu yayo izimisele ukwenza umsebenzi ngendlela efanelekileyo eMonti emva koko igoduke. “Asizimiselanga kufeketha. Akukho badlali baza kuphunyuzwa. Bonke abadlali sihamba nabo,” utshilo uMiddendorp okwazileyo ukuyizinzisa inqanawe yaseNaturena ebikade isiwa ngamacala xa ihamba. IChiefs yonzakalelwe ngabadlali bayo abaphambili abaquka u-Itumeleng Khune, uLebogang Manyama no-Eric Mathoho – kodwa kubonakala ngathi uRamahlwe Mphahlele noPhilani Zulu bangakhona eMonti emva kokuphuncuka kumonzakalo. Amakhosi akhangela indlela yokuxolisa iintliziyo zabalandeli bawo emva kokuba ekhutshwe yiZESCO United yaseZambia kwiCAF Confederation Cup kwiveki ephelileyo. 
UMiddendorp unethemba lokwengeza kwiindebe kwezimbi awaziphumelelayo ngethuba engumqeqeshi weChiefs phakathi kuka-2005 no-2007 kwaye ubona ukudlala kakuhle kwiNedbank Cup njengento enokuthi ilincede iqela lakhe nakwisizini ezayo. “Sinayo yonke into apha. Sinabadlali abafana noKgotso Moleko obekade engasetyenziswa. Akukho mntu obemhoyile – kodwa sithe masingayiphindi lo mpazamo thina. Sifuna ukunika abadlali ithuba lokudlala ngoba abekho emakethe. Kubakhona ukunxunguphala ebantwini xa iqela elikhulu njengeKaizer Chiefs lingakwazi ukuphumelela indebe. Akukho sizathu sokuba side siyalelwe ngezinto emasizene ngoba icacile into efunekayo,” uvale ngaloo mazwi uMiddendorp ethetha neentatheli eGoli."	not available
sports	UBroos uxhaywe yiSafa kungaphelanga nosuku emva kokukhetha uNtseki	"Kungekapheli neveki uHugo Broos efikile eMzantsi Afrika, iSafa imxhaye kakubi emva kokukhetha uMolefi Ntseki njengesekela lakhe lesibini. Umqeqeshi waBafana Bafana ubhengeze igama likaNtseki kwincoko yakhe yeSA FM izolo ngorhatya. Ingxelo ekhutshwe yiSafa ithe akukho sekela lomqeqeshi eliqeshiweyo. UNtseki wohlukene neSouth African Football Association (Safa) kutshanje emva kokuba aBafana Bafana bengakwazanga ukufumana indawo kwitumente ye-Afrika (2022 Africa Cup of Nations) eza kubanjelwa eCameroon kunyaka ozayo. 
Uza kuncedisa uHugo Broos oqale ukuba ngumqeqeshi waBafana Bafana kule veki. Umqeqeshi omtsha wayixelela iSafa okokuba uza nomncedisi wakhe waseBelgium – kodwa wathi kufuneka kubekho umntu aza kusebenza naye walapha eMzantsi Afrika. Khange afune ukulidiza igama lomntu walapha aza kusebenza naye ngethuba ethetha nabeendaba ngoLwesibini kule veki. 
“Umncedisi wam iza kuba nguMolefi Ntseki. Sendidibene naye izihlandlo ezibini. Unolwazi oluphangaleleyo ngabadlali kwaye uthe angakuvuyela ukuba ngumncedisi wam,” utshilo uHugo Broos, ethetha neSA FM Sport. Igama lomnye umncedisi wakhe nguCedomir “Cede” Janevski. Kungoku nje ungumqeqeshi we-Olympiakos Nicosia yaseCyprus. Wayekhe wadlalela amazwe afana neYugoslavia neMacedonia. Kulindeleke balungiselele imidlalo yokuya kwiFIFA World Cup eza kuqala ekuthambekeni kwalo nyaka emva kokuhlehliswa kwayo yiCAF ngenxa yeKhorona."	not available
sports	UMyeni noMajoro bakhangela amakhaya amatsha	"Njengokuba umqeqeshi omtsha we-Orlando Pirates, uMuhsin Ertugral, ehlanganisa iqela azakugqugqisa ngalo kwizini ezayo, kwelinye icala ubachwethele ecaleni abadlali angabafuniyo kwiqela lakhe. 
 Lo mqeqeshi owazalelwa eTurkey waziwa kakhulu ngokuthanda amadoda asebenza ngokuzimisela, ukuhamba kwabadlali abafana noSifiso Myeni noLehlohonolo Majoro kuyothusa kodwa kwelinye icala akothusi ngoba la madoda khange adlale kangako kwisizini edlulileyo.  
Eli qela lase-Orlando likhuphe uluhlu labadlali elibathengisayo izolo. Kolu luhlu kukho aba badlali: Sifiso Myeni, Lehlohonolo Majoro, Roger Majafa, Letsie Koapeng, Felipe Ovono noYassar Mugerwa.  
Ngethuba iPirates iqeqeshwa ngu-Eric Tinkler, abadlali abafana noMyeni, uMajoro no-Ovono bakhe balifumana ithuba lokudlala, kodwa hayi kakhulu ngenxa yokhuphiswano langaphakathi eqeleni. Ukhathazwe kukonzakala uMyeni kwisizini ephelileyo kodwa uthe akuphila kwabonakala.  
Yena uMajoro izinto azimhambelanga kakuhle kwisizini ephelileyo nangona ithuba lokudlala ebelifumana. Ukuhamba kwakhe akothusi ngoba ebengawafaki ngendlela exolisayo amagowuli, eyona nto ibalulekileyo nakweyiphi na ifolosi. UFelipe Ovono ebekhuphisana noSiyabonga Mpontshane noBrighton Mhlongo, oyena nozinti wePirates uphambili.  
Walifumana ithuba lokudlala kakhulu ngethuna onzakele uMhlongo kakhulu kwimidlalo yeCaf Confederation Cup kunyaka ophelileyo, waqhuba kakuhle kodwa ukuhamba kwakhe bekulindelekile emva kokufika kukaJackson Mabokgwane. UMajoro kukho into ethi ufunwa yiBloemfontein Celtic. Konke oko kwakucaca emva kwentlanganiso ephakathi kukasihlalo wePirates, ugqirha Irvin Khoza naba badlali bathengiswano namhlanje.  
IPirates ilungiselela umdlalo weCarling Black Label ophakathi kwayo neKaizer Chiefs eFNB Stadium empelanyanga."	not available
sports	UPitso uthi uMahlambi kufuneka alandele ekhondweni likaTau	"Ifolosi entsha yeMamelodi Sundowns, uPhakami Mahlambi, kufuneka ayitshaye isaqhuma ngoba umqeqeshi wakhe ufuna acangcathe ngqo ekhondweni likaPercy Tau – othengwe liqela lebhola ekhatywayo laseNgilane phambi kokuvulwa kwesizini entsha. UPitso Mosimane ufuna uMahlambi (20) afake amagowuli – kanye la nto ibisenziwa nguTau kwisizini edlulileyo. UMahlambi ugaleleke kwiSundowns kwiveki ephelileyo emva kokuthengwa ngemali eqikilelwa kwizigidi ezilishumi elinesithathu zerandi (R13-million) kwiqela eliphambili eYiphutha ekuthiwa yi-Al Ahly. 
IDowns iyasokola kwicala lokufaka amagowuli ukusukela oko kuthe kwahamba uKhama Billiat noTau – abona badlali ebixhathise ngabo kwisizini edlulileyo. UJeremy Brockie, owathengwa ekuqaleni kwalo nyaka, kuse nzima kuye kwicala lokufaka amagowuli – lo nto ibangela iDowns ingakwazi ukuphumelela imidlalo. “Sityikitye isivumelwano sengqesho seminyaka emihlanu noMahlambi. Into esiyifunayo kuye kukuba afake amagowuli qha ngoba siza koyama ngaye kule sizini. Sifuna enze la nto ibesenziwa nguTau,” utshilo uMosimane ngethuba ethetha neentatheli ekuqaleni kwale veki. 
Emva kokuphulukana nabadlali bakhe abaphambili, uMosimane utyikitye iziqwayi zabadlali abaliqela abaquka uJose Ali Meza, u-Andle Jali, uTony Silva, uLyle Lakay, uLebohang Maboe, uReyaad Pieterse noMosa Lebusa. Emva kokungaqhubi kakuhle kwisizini entsha nasemva kokukhutshwa kwiCAF Champions League – ngoku uPitso uthi kungathatha ixesha elide ukuze ibuyele kwisimo sayo iSundowns. “Kufuneka ndinike abadlali bam ithuba lokufundana phambi kokudlala umdlalo odibeneyo. Lo nto ingayithatha neminyaka emibini. Kufuneka sibe nomonde ngoba ezi zinto zithatha ixesha elide phambi kokuba zidibane,” utshilo iPitso."	not available
entertainment	Bonwabele iminyaka elishumi yobubele	"UBUMNANDI bufike kwangethuba eGqeberha nanjengoko iintsuku ezine zilandelelana kuza kube kubhiyozelwa iminyaka elishumi kususela oko kwasekwa uMnyhadala woMculo iEbubeleni Music Festival. 
Olu lonwabo luza kuqhuba phakathi komhla wesibini ukuya kowesihlanu kweyoMnga kwibala lezemidlalo iNelson Mandela Bay Stadium. 
Ukuqala le mibhiyozo yeminyaka elishumi yobubele, ngomhla wesibini, kubanjwa iDivas Experience, apho kukho iimvumi ezifana noMakhadzi, Amanda Black, Boohle neQTwins. Amatikiti afumaneka ngeR255, wongeze iR100 xa usiza neCooler Box, ze ukuhlala kwiVIP ibe yiR800. 
Kusuku lwesibini, umhla wesithathu yiUrban Party. Abatsholoza eqongeni nguGigi Lamayne, Emtee, Sir Trill, Musa Keys, Mshayi & Mr Thela noSleeze. Amatikiti nangolu suku yiR255, ibe likhulu leerandi xa usiza neCooler Box ze iVIP ibe yiR800. Yomibini le misitho iqala ngentsimbi yesine emva kwemini ukuya ngeyeshumi ebusuku. 
Usuku lwesithathu, umhla wesine kuza kube kumhlophe qhwa kweli bala nanjengoko iza kube iyiAll White Picnic. Apha kukho iMiCasa, uRingo, uNtando, uZahara, uMellow noSleazy. Amatikiti ngolu suku aqala kwiR300, wongeza iR100 ngeCooler Box, ukanti iwaka leerandi lakuhlalisa kwiVIP. 
Elokugqibela usuku, umhla wesihlanu, kuyangqungqwa kwiJazz in the Park. Igqala lomngqungqo uSelaelo Selota, uMandisi Dyantyies, uAmi Faku, uDumza Maswana, uButho Vuthela nomakadenetha walo mculo uSizwe Zako, baza kwabelana ngeqonga. Itikiti lolu suku yiR300, iR100 yongezwa xa uze neCooler Box ukuze xa ufuna ukuhlala nabantu ababalulekileyo uhlawule iR1000. 
Abaququzeleli bathi ngenxa yemigqaliselo yeCovid-19, usuku ngalunye lakwamkela kuphela abantu abayi2000. 
UMvelisi oPhezulu we-Ebubeleni, uMarc Mahambehlala, uthi lo mnyhadala uza kwenza isiko lawo lokonwabisa uluntu. 
“Uluhlu lweemvumi ezityunjiweyo ziza kuqinisekisa ukuba kuyonwatywa, abantu bacule kwaye bajuxuze kunye nazo,” kutsho uMahambehlala. 
Abaququzeleli bakwalumkise uluntu ukuba ze luncede lungezi nezikhali neebhotile kweli bala. Ukutya nezinto eziselwayo ziza kube zithengiswa ngaphakathi ebaleni. 
Amatikiti afumaneka eWebtickets Online, ePick n’ Pay nakwaBoxer nanjengoko engasayi kuthengiswa kweli bala."	not available
politics	Azakukhunjulwa amaqhawe aseNgquza	"KUZAkuqhutywa isikhumbuzo samadoda alishumi elinanye aseNgquza eLusikisiki abhubha ngokudutyulwa yimikhosi yorhulumente wobandlululo emva kokujijisana engavumi kugoba uphondo amaMpondo.  
Ngomhla wesithandathu ngenyanga yeSilimela ngonyaka ka1960 amadoda nabafazi baseNgquza baphuma ngamabhunguza neentonga bebonakalisa ukuchasa kwabo iinkqubo zorhulumente wocalucalulo.  
Kumongo wengqumbo yamaMpondo yayikukuchasa ukusetyenziswa kwamapasi. Ukwenza oku bayokuhlangana kwintaba yaseNgquza. Amapolisa orhulumente wocalucalulo asondela kule ntaba, athulula iimbumbulu ebulala amaMpondo alishumi elinanye, konzakala amashumi amahlanu anesibhozo abanye babanjwa.  
Usodolophu womasipala wesithili sase-O. R. Tambo Nomakhosazana Meth uthi umasipala wakhe uzakuncedisa kwesi sikhumbuzo. “Eyona nto iphambili apha ngumbulelo kwaba tata ngenxa yenxaxheba yabo nokuzinikela, ubugora obungathethekiyo bokulwela isizwe sabo,” uthethe watsho uMeth. 
 Ingxelo kasodolophu ithi amalungiselelo esi sikhumbuzo sele eqhubele phambili, kwaye kulo nyaka esi sikhumbuzo sizakuba kwelinye inqanaba. “Sisebenza apha nesebe lemidlalo nenkcubeko ephondweni nomasipala wase- Ngquza sizama ukuba esi sikhumbuzo sibe yimpumelelo,” utshilo uMeth. 
La madoda adutyulwa ebambe intlanganiso yabahlali eyayizakuthatha isigqibo malunga nokuchasa kwawo ukusekwa korhulumente kazimelegeqe waseTranskie. “La madoda ayechase ukumiliselwa korhulumente wephandle laseTranskei, kunye nenkqubo yamapasi eyayixakile ngalo minyaka,” ucacise watsho uMeth. 
 Oku kwakulandela emva koqhankqalazo lamakhosikazi olalusinge komkhulu ePitoli ngonyaka ka- 1956, nalapho babechasa inkqubo yokusetyenziswa kwamapasi. Ingxelo ithi ngethuba enyuka kule ntaba la madoda injongo yawo yayinye ikukupheka amacebo okulwa iinkqubo zorhulumente wobandlululo. Ngamadoda angamashumi amahlanu anesibhozo athi enzakala kule ntlekele, oku kwabangela ukuba iintsapho ezininzi zisale zingenamadoda. 
Emva kokuqatshelwa ngurhulumente welo xesha ukuba la madoda azilungiselele ukulwa lo rhulumente waxhobisa amabutho akhe elungiselela ukubulala abo bantu babephethe iintonga namagqudu kuphela.Iinqwelo ntaka zomkhosi ezazindanda phezu kwabo phambi kokuba bahlaselwe azizange ziboyikise koko babefun’ukuya edabini.  
Amashumi amahlanu anesibhozo kuloo madoda alimala, lo gama amanye abanjwa aza ayakuxhonywa ePitoli ngesityholo sokuzama ukubhukuqa umbuso. Igazi lala madoda lagabula izigcawu nanjengoko ngonyaka olandela lowo kwathi kwasekwa ibutho lomkhosi weANC uMkhonto Wesizwe (16 Disemba 1961).  
Urhulumente wentando yesininzi wathiya umasipala wale ndawo ngegama lale ntaba ngelizama ukunika imbeko kuloo maqhawe aseNgquza. “Kunyaka ophelileyo sifake imali ephaya kumakhulu amabini amawaka eerandi, kulo nyaka sijonge ukufaka imali engaphezulu koko kuba sijonge ukusikhulisa esi sikhumbuzo,” utsho uMeth."	not available
sports	‘Sakuzibhaqa sesidlala kwaNational First Division’	"Omnye wabalandeli be-Orlando Pirates uxhalabile kakhulu emva kwesizini embi. I’solezwe lincokole nendedeba ethi makubekho into eyenziwayo phambi kokuba konakale kakhulu. 
Pedro Mapelo: Bhota Mhlekazi, unjani? 
Umlandeli: Molo nawe Bhuti. Kuhle, kunjani kuwe? 
PM: Ndiphilile nam. Gqaba gqaba, khawuzazise? 
Umlandeli: NdinguMasiphiwe Mehlwana, ndihlala kwaNU 8 apha eMdantsane. 
PM: Uqale nini ukulandela iPirates? 
Masiphiwe Mehlwana: Ukulandela iPirates ndaqala phaya ngo-2005, akukudalanga noko ngoba ndisengumntu omtsha. La bhola ikhawulezayo idlalwa liBhakaniya yeyona nto eyandinika umdla kakhulu apha kuyo. 
PM: Sikuvile tata. Sesiphi isiganeko ongasoze usilibale? 
MM: Esokuqala kukuphumelela kwethu iChampions League ngo’95. Ngaloo nyaka iPirates yaphakamisa iflegi yelizwe. Yaba liqela lokuqala eliphumelele indebe yeCaf apha eMzantsi Afrika. Soze ndiyilibale into eyenziwa nguRud Krol, owathatha iindebe ezintathu, walandela ekhondweni no-Augusto Palacios. Eyona nto ibuhlungu yile yenzeke kwisizini ephelileyo, esingakwazanga nokungena kwiTop 8. 
PM: Uziva njani emva kwesizini ephelileyo? 
MM: Kukho abadlali abadiniweyo kukudlalela iPirates. Ingase bakhululwe phambi kokuba sizibhaqe sesikwaNFD. Sidinga isekela-mqeqeshi omtsha, andiyiqondi indima kaBenson Mhlongo. UTeboho Moloi wayengcono. Andimgxeki umqeqeshi, ingxaki ilapha ebadlalini. 
PM: Ngubani umdlali omthandayo? 
MM: NguTendai Ndoro. Ndiyayithanda indlela adlala ngayo kwaye uyawenza umahluko xa ekhona ebaleni."	not available
sports	Iyophisa iMamelodi Sundowns emva kokubethwa eCairo kwiCAF Champions League	"Amakhwenkwe kaPitso Mosimane abuyela ekhaya esophisa emva kokubethwa emdlalweni wanamhlanje. IMamelodi Sundowns ibethwe ngamagowuli amabini eqandeni (2-0) yi-Al Ahly emdlalweni weCAF Champions League obubanjelwe eCairo ngokuhlwa kwanamhlanje. Amagowuli womdlalo wanamhlanje afakwe ngumdlali ekuthiwa ngu-Ali Maaloul kwisigaba sesibini somdlalo. UMosimane namakhwenkwe wakhe bantingele kwelaseYiphutha (Egypt) ekuqaleni kwale veki bencwase ukubuyela ekhaya okungenani nenqaku elinye kuba besazi kakuhle okokuba akungeke kube yinto elula ukubethela iAl Ahly phambi kwenyambalala yabalandeli bayo eCairo. Kuyiwe kwixesha lokuphumla kungeko qela elikwazileyo ukubhalisa ebhodini futhi iSundowns isaxhathise kakuhle. 
 
UDenis Onganyo ebengomnye wabadlali abathathe inxaxheba emdlalweni wanamhlanje njengokuba ebekho emdlalweni weNedbank Cup odlalwe yiSundowns kwiveki ephelileyo. Injongo ye-Al Ahly ibikukuzuza onke amanqaku emdlalweni wanamhlanje ngoba iyayazi ukuba akululanga ukubetha iSundowns ebaleni layo, ingakumbi emva kokubethwa ngo’5-0 emdlalweni ongasoze ulityalwe owawuseLucas Moripe Stadium kunyaka ophelileyo. Ukungafumani igowuli emdlalweni wangaphandle kungayisokolisa iSundowns ngoba nayo iAl Ahly iza kuza ePitoli ingafuni ukulahlekelwa. Amasandawana anomsebenzi omkhulu ekufuneka awenze emdlalweni wesibini ngoba kufuneka aphumelele ngamagowuli amathathu kungekho elifakiweyo kuwo."	not available
sports	UPauw noDa Gama bantingela eRio de Janeiro	"Umbutho olawula ibhola ekhatywayo, iSAFA, ubhengeze ukuba uthumele umqeqeshi weqela labadlali abangaphantsi kwamashumi amabini anesithathu uOwen da Gama nomqeqeshi weBanyana Banyana, uVera Pauw, ukuba bayomela uMzantsi Afrika. NgoLwesine kubanjwa umsitho wothelekiso lwamaqela aza- kuthatha inxaxheba kwi-2016 Olimpiki eRio de Janeiro. Lo msitho uzakubanjelwa eMaracana Stadium.  
UMzantsi Afrika lelinye lamazwe amathathu aza- kumelwa liqela lamadoda namantombazana xa kuqala imidlalo yeOlimpiki kwinyanga yeThupha.  
“Le yinto ekhethekileyo. Sinamaqela azakusimela kwi-Olimpiki.  
Ikamva lebhola yethu liqaqambile, kwaye injongo yethu yokuvezekisa iphupha lethu lika’2022,” utsho umongameli weSAFA, uDanny Jordaan. UJordaan uthi uqinisekile ukuba amaqela eli lizwe azakudlala kakuhle."	not available
sports	iTS Galaxy ivuthulule iGolden Arrows ngamagowuli amathathu ebaleni layo	"UDan “Dance” Malesela neqela lakhe benze ezibukwayo ngale njikalanga ngokubetha iGolden Arrows ebaleni layo emdlalweni obalulekileyo. Iqela elidlala kwiNational First Division, iTS Galaxy, lizenzele imbali ebholeni ekhatywayo eMzantsi Afrika namhlanje ngokuvuthulula Abafana Bes’thende ngamagowuli amathathu kwelinye (3-1) emdlalweni obutak’ iintlantsi kwisigaba sesibini eSugar Ray Stadium. USteve Komphela ubatyityimbisele umnwe abadlali bakhe phakathi evekini ngelithi baze bangayijongeli phantsi iTS Galaxy kuba idlala kwinqanaba elingezantsi. Kwenzeke lo nto kanye emva kokuba iGolden Arrows ingakwazanga ukukhusela igowuli layo ehambe phambili ngalo emdlalweni. Umdlalo ulawulwe yi-Arrows kwisigaba sokuqala – kodwa ayikwazanga ukubhalisa ebhedini kwade kwaphela isigaba sokuqala. 
Okuhle ngeTS Galaxy kukuba abadlali bayo khange banikezele noxa bekucaca ukuba badibene neqela elingasentla ngomgangatho. Iqela likaKomphela lihambe phambili emzuzwini wamshumi asixhenxe emva kwegowuli elifakwe nguKnox Mutizwa ngepenela evele ngenxa yokudlaliswa kakubi kukaMathenjwa. Unozinti weGolden Arrows, uMaximilian Mbaeva, unqande amanzi engena endlini izihlandlo eziliqela abadlali beGalaxy befuna int’ebilapha. Igowuli leGalaxy lithe gqi emva kwebhola efakwe nguSandile Zungu ngentloko ezama ukuyikhuphela ngaphandle. Kuye kwanyanzeleka okokuba umdlalo uye kwixesha elongezelelweyo. Kulapho uZakhele Lepasa efake khona amagowuli amabini aqinisekise indawo yeTS Galaxy emdlalweni wokugqibela weNedbank Cup oza kudlalelwa eMoses Mabhida Stadium kwinyanga ezayo. 
   
Golden Arrows:  Mbaeva, Sibisi, Bilankulu, Mzava, Lunga, Dube, Zuke. Venter, Ndwandwe, Venter, Lamola, Mutizwa. 
Amalalela:  Gumede, Jooste. Mathiane, Sibeko, Dube, Male. 
TS Galaxy:  Mpakumpaku, Aubaas, Dube, Cheeks, Meat, Setelele, Mbamba, Bodibe, Nduli, Mdlinzo, Ndlovu. 
 Amalalela:  Phungwayo, Myataza, Shangase, Lepasa, Abrahams, Makgoka, Ngidi."	not available
politics	Mabuyane: ‘Ubumpatha buza kuphuma nodlolwazana’	"OOMASIPALA ayisosigqubu sendlalo, ubumpatha nobu-athalala buza kuphuma nodlolwazana kumagosa angenzi umsebenzi ngendlela. 
Esi sisilumkiso esikhutshwe yiNkulubaphathiswa uOscar Mabuyane ngethuba esenza iNtetho engoBume bePhondo eBhisho ngoLwesibini. Bekukhala ibhungane kwiNdlu yoWiso Mthetho engekho amalungu ePalamente yephondo ngenxa yeCovid-19. Ukanti neendwendwe eziqhele ukumenywa, bezingekho. Nokutya kwanobuqheleqhele obuqheleke xa kusenziwa intetho efana nale, bebungekho. 
UMabuyane uthi noxa nje iphondo lijongene nobhubhane weCovid-19, kodwa lizimisele ukuvuselela uqoqosho oluthwaxwe nangakumbi kukufika kwale ntsholongwane, ze kudaleke imisebenzi. 
Kodwa ukwatyityimbisele umnwe amagosa kamasipala ephondweni esithi “ixesha lokuhamba sidlala sithunyiwe, liphelile”. 
“Siyabacela ooSodolophu, siyabacela ooceba, siyabacela oomanejala. Makungayodlalwa kwamasipala. SiyiOfisi yeNkulubaphathiswa, iSebe lezeMali neSebe leNtsebenziswano kuRhulumento (Cogta), ngoku siza kuluma ongezantsi. Uza kuzazi xa kuthwa unguceba ukuba uyintoni, uza kuzazi xa kuthwa unguSodolophu ukuba uyintoni. 
“[Uza kuphela] lo qulukubhode simbonayo apho umntu efuna ukwenza uxanduva engelolwakhe. Oomasipala benzelwe ukusa iinkonzo eluntwini,” utshilo uMabuyane. 
UMabuyane ukwalumkise amagosa eSebe loZinziso loLuntu esithi “ubumpatha nobu-athalala” obenzeka kwela sebe “buza kuphuma nodlolwazana”. Uthi ayisoze yamkeleke eyokubuyiselwa kwemali kurhulumente kazwelonke ngenxa yokuba ingawenzanga umsebenzi wayo wokwakha izindlu ephondweni. 
Ethetha malunga neCovid-19 kuquka nonxunguphalo elushiya ngasemva, uMabuyane uthe: “Abadala bathi emva kwesitshingitshane semvula, ayawutha amanzi, emva koko kumiliseleke ithemba.” 
“Xa ujonga imbali yephondo lethu sidlule kwizitshingitshane eziliqela, ingakumbi esengcinezelo nocalucalulo. Saphumela ngapha kwazo ngenxa yegalelo loonyana neentombi zeli phondo abazijula ijacu, bazenza amadini okusiweza kuzo. 
“Siyalibona lona ilitha elikhanyisayo, neliyimbonakaliso yokuba akusekudala ngoku siphume kulo bhubhane weCovid-19. Kodwa simanxebanxeba. Eyona nto ibuhlungu esenze yona le ntsholongwane yeCovid-19, yeyokusisubela imiphefumlo emininzi yabantu bephondo lethu. Ndime apha nje namhlanje (Lwesibini, 23 kweyoMdumba) kungosizi novelwano ukuvakalisa ukuba siphulukene nemiphefumlo yabemi bephondo lethu abayi-11 213,” utshilo uMabuyane."	not available
sports	IDowns iqokelele amanqaku apheleleyo eKing Zwelithini Stadium	"Ibethwa ngumoya phuzulu iMamelodi Sundowns emva kokuqokelela amanqaku apheleleyo kumdlalo wanamhlanje. Amasandawana avuthulule AmaZulu FC ngo’3-1 kumdlalo we-Absa Premier Soccer League obutshisa eKing Zwelithini Stadium ngale ntlwa. Ngoku iSundowns inkqenkqeza phambili kwiPSL ngamanqaku asixhenkxe onke okwalo mzuzu, emva kwayo yi-Orlando Pirates edlala neKaizer Chiefs kumdlalo omkhulu nobaluleke kakhulu ngomso eFNB Stadium. Amagowuli weqela lasePitoli afakwe ngumdlali wasemva uRicardo Nascimento ofumene ipenela emva kokuwiswa kukaPercy Tau ebhokisini nguSedat Ouro-Akoriko. 
AmaZulu nawo enze amatiletile okufumana igowuli lokulinganisa – kodwa babe bemile abadlali beDowns emva bengafuni nova. Kuthe xa kusondela ixesha lokuya ekhefini, uMhlengi Cele ungcangcazelise umnatha – ebeka AmaZulu endaweni entle. Kuyiwe kwixesha lokuphumla iyinkwa nenkwa kulo mdlalo obubukelwe ngamawakawaka abalandeli bebhola ekhatywayo KwaZulu-Natal. Kwisigaba sesibini amakhwenkwe kaPitso Mosimane khange ahleke nenye kwezihlekisayo; uSibusiso Vilakazi ukhabe intambula yebhola emva kokufumana ibhola ebisuka kwinyawo eliqeqeshiweyo likaThemba Zwane obedlala kwisindla sasekunxele. 
Kumzuzu wamashumi amathandathu uVilakazi ubethelele isikhonkwane sokugqibela ngethuba ebeka ibhola emnatheni lula. Elo gowuli licaphukise abalandeli baMaZulu abajule izinto ezingamkelekanga ebaleni. Kule kwanyanzeleka okokuba umdlalo ume isithuba semizuzu ekumashumi amabini onke. Kuye kwabuyelwa emdlalweni emva kokuthomalala kodushe – kodwa ngelishwa lawo AmaZulu, akakwazanga ukumelana neDowns ebekunyanzelekile iwuphumelele umdlalo phambi kokuntingela ngaphandle kwelizwe – apho iza kubandakanyeka kumdlalo weCAF Champions League. Ngamaqela afana nePirates, iChiefs neMaritzburg United afuthela emagxeni weSundowns kugqatso lokuphumelela indebe enkulu yePSL kule sizini – kodwa okwangoku, ifumene ithuba lokuphefumla emva kokubetha Usuthu. 
   
AmaZulu FC: Pule, Mabiliso, M. Gumede, P. Gumede, Ouro-Akoriko, Darpoh (Ncobeni 36′), Mnguni, Morton, Cele, Nomvethe, Khenyeza.  
Amalalela: Murambadoro, Mthembu, Nyongo, Manzini, Ncobeni, Lumkwana, Karuru. 
Mamelodi Sundowns: Brimah, Langerman, Morena, Arendse, Nascimento, Mabunda, Vilakazi, Kekana, Sirino, Zwane, Tau. 
Amalalela: Mweene, Madisha, Ncgongca, Lebese, Zulu, Brockie, Manyisa."	not available
sports	Iphelile indlela yeDowns namhlanje kwiChampions League	"Iphupha likaPitso Mosimane lokugqugqisa izwekazi le-Afrika kwakhona liphelele emoyeni emva kokuba iMamelodi Sundowns ingakwazanga ukuphumelela namhlanje. IDowns idlale ntanganye neHoroya ngo’0-0 kumdlalo weCaf Champions League obubanjelwe eLucas Moripe Stadium. Ukungaphumeleli kweSundowns, eye emdlalweni kunyanzelekile ukuba ifumane impumelelo, kuthetha ukuthi iphelile indlela yayo kuGroup C. Akothusi kekambe ukuphuma kwayo iDowns ngoba ayiqhubanga kakuhle kwasekuqaleni kwimidlalo yeChampions League kulo nyaka. Iyakufumana ithuba lokulungisa izinto ungaphelanga lo nyaka kwiChampions League kwakhona. 
Nakubeni bekulindeleke ukuba iDowns iyinqwamze iHoroya – kodwa iye yasokola. Abadlali beHoroya baye emdlalweni bewulungiselele futhi badlalile. Iziqwayi zabadlali beSundowns abafana noThemba Zwane, uGaston Sirino noJeremy Brockie zizamile ukudala amathuba – kodwa uKhalidou Ndiaye uvale kwade kwase kugqibeleni. Idlale umdlalo ophucukileyo iHoroya kwaye noDenis Onyango kuye kwanyanzeleka amatyeli aliqela ukuba ayihlangule iDowns ebifakwe phantsi koxinizelelo. 
Kuyiwe kwixesha lokuphumla kungekho qela elikwazileyo ukubhalisa ebhodini. UHlompho Kekana ukhe wazama ukwenza adume ngazo ebholeni – kodwa iinzame zakhe aziphumelelanga. USirini noVilakazi bazamile bencediswa nguTebogo Langerman ekunxele – kodwa iibhola zakhe bezichithwa ngabadlali beHoroya. Ukungena kuka-Anthony Laffor noLebohang Maboe akwenzanga mahluko emdlalweni ngoba iHoroya itshayele kwanto eshukumayo phambi kwayo."	not available
entertainment	OwoZalo uzakhele umzi othi yena!	"ODLALA kumdlalo kamabonakude, Uzalo, uWiseman Mncube, akakwazi ukuwuvala umlomo likhaya lakhe elitsha. 
Kumakhasi onxibelelwano ngoMvulo, uMncube uqhayise ngemifanekiso emibini, ebonisa ngalo bhazabhaza wendlu yakhe entsha. 
UMncube, 32,  inzalelwane yaseUlundi KwaZulu-Natal, udlala indawo kaSibonelo Mhlongo kulo mdlalo oboniswa rhoqo phakathi evekini kwiSABC 1. 
Lo mdlali okwaziwa nakumdlalo othi EHostela, uxelele I’solezwe lesiXhosa bucala ukuba ixhanti lakwakhe liseVryheid. 
“Ndisafunda utata wayehlala endikhumbuza ukuba le ndlu ndihlala kuyo kukwakhe, kwakuze kufike ixesha athi ‘ndoda you have over stayed your time in my house [liphelile ixesha lakho kwam],’ kubhala uMncube. 
Uthi utata wakhe wayemane emkhumbuza ukuba esahlala kwakhe nje uya kuhlala ebizwa njengoWiseman, hayi njengoMncube. 
“Ndakubizwa uMncube mhla ndanomzi wam,” kubhala lo mdlali kamabonakude owaphumelela imbasa yeSAFTA. 
Uthi utata wakhe wayedla ngokuthi uya kuziqhenya mhla ebona oonyana bakhe bobahlanu besandisa ikhaya lakwaMncube ngokwakha imizi nokuzala abantwana. 
“Oku ndandihlala ndikufake entliziyweni yam, kwaye ndilapha ke namhlanje nangona ndingekagqibi nje, kodwa ndisaya phambili,” kutsho uMncube ongutata kubantwana ababini. 
Abantakwabo ababini, uNtando Mncube (Ifalakhe, Durban Gen) noOmega Mncube (Phelelani kuZalo) bakwangabadlali kumabonakude. 
Kufuneka ufumane indawo ngaphakathi kuwe apho kungekho nto ingenakwenzeka. Xa unephupha, kufuneka ulibambe kwaye ungaze uliphuncule, ” kutsho uMncube. 
Ukanti noNtando Duma obedlala njengoMpho Sebata kwiThe Queen, uqhayise ngendlu yakhe kanokutsho kumakhasi onxibelelwano."	not available
sports	PSL: Yanga umphefumlo kaShaun Olive ungaphumla ngoxolo	"Angena egxalathelana amazwi ovelwano emva kokuvakala kwesithonga sokubhubha kukaMnu. Shaun Olive – obelisekela likasompempe. Ukudlula emhlabeni kukaMnu. Olive kubhengezwe yiPremier Soccer League (PSL) emini namhlanje. Ngokwengxelo ekhutshwe yiSouth African Football Association (Safa), umfi ugaxeleke engozini embi kakhulu ngoLwesine wale veki, waze woyisakala namhlanje ekuseni. 
Izolo bekukho ingxelo ekhutshwe yiKickOff Magazine ethi ucela uncedo lwemali ukuze akwazi ukubhatala iindleko zonyango. Uye woyisakala namhlanje emva kosuku olunye. Abaphathi bePSL sele beyalele ukuqatshelwa kokunduluka kwakhe phambi kokuqala kwemidlalo yePSL ngamaqela onke. 
Kulindeleke iqale namhlanje lo nto xa iChippa United idibana neTshakhuma Tsha Madzivhandila emdlalweni weNedbank Cup oza kubanjelwa eFree State Stadium ngentsimbi yesithandathu ngorhatya. “SiyiPremier Soccer League sikhathazekile kukusweleka kwesekela-sompempe,” itshilo ingxelo. 
“Sithi masithumele amazwi ovelwano kusapho lakwa-Olive, kwiSouth African Football Association nakubo bonke abantu aba bandakanyekayo ebholeni ekhatywayo. Sesiyalele ukuba ahlonitshwe ngokuthi cwaka umzuzwana emidlalweni yeDStv Premiership, iNedbank Cup, iDStv Diski Challenge nakwiGladAfrica Championship. Yanga umphefumlo wakhe ungaphumla ngoxolo,” itshilo ingxelo ekutshwe yiPSL. 
UMnu. Olive ngomnye wabancedisi boosompempe abaqaqambileyo eMzantsi Afrika nakwihlabathi. Ebengumcedisi woosompempe emidlalweni yePSL futhi engomnye wabo bavunyiweyo yiFIFA. Kwisizini egqithileyo (2019/20, uMnu. Olive wanikwa iwonga njengelona sekelasompempe eliqaqambileyo. 
Nayo iSafa ivakalise ukukhathazeka kwayo kukuhamba kwakhe uMnu. Olive. “Sikhathazeke kakhulu kukusweleka komfana osemncinane njengoShaun. Usweleka xa kanye ephakathi kwabancedisi boosompempe abakhulayo. Ukusweleka kwakhe kuyilahleko kwi-Afrika nehlabathi lonke,” utshilo uGqirha Danny Jordaan, umongameli weSafa."	not available
politics	Inelungelo lokufumana ingcaciso iNPA	"NANGONA ligxekwa lityholwa ngokukhusela uMongameli Jacob Zuma iGunyabantu Lezotshutshiso (NPA) igcali kwezomthetho uBrenda Wardle uthe, iGunyabantu Lezotshutshiso linelungelo lokucela inkundla ukuba icacise umthetho ongacacanga kulo.  
Kwiveki ephelileyo intloko yeGunyabantu Lezotshutshiso uShaun Abrahams ubhenele kwinkundla yomgaqosiseko ngelibhena isigwebo senkundla ephakamileyo eyalele iNPA ukuba itshutshise uZuma ngamatyala awayechithwe yintloko yeNPA eyayibambele uMokotedi Mpshe.  
Eli nyathelo ligxekwe kakhulu ngamaqela aphikisayo ezopolitiko ngelithi yinkcithomali. Oka Abrahams ukwatyholwe ngokukhusela uZuma.  
Omnye wabagxeki ligqwetha elaziwayo kweli uVuyani Ngalwana obhale kwikhasi lonxibelelwano uFacebook esithi, inyathelo leNPA yinkcitha xesha kuba inkundla yezibheno yayikhe yawuchophela lo mba kwaye yagweba ngelithi uZuma makajongane nengalo yomthetho. 
 UWardle uthe, “Nokuba ayiziboni inethuba lokuphumelela iNPA ingalisebenzisa ilungelo layo, livavanywe yinkundla endaweni yokuba ithathe isigqibo engonelisekiyo siso.”  
Ukwathe mancinci amathuba empumelelo koku, kodwa kufanele ukuba iNPA isebenzise eli thuba ngeliqwalasela inyathelo elilandelayo.  
“Okokuqala uZuma ngumongameli, ukumsa ezinkundleni ayilonyathelo lilula, kufuneka isicwangciso sezomthetho.”  
UWardle uthe, “UZuma angathatha amanye amanyathelo xa kufanele etshutshisiwe, ngokutshutshiswa ngokungafanelekanga kuba eli tyala lachithwa yiNPA, ngoku ubuyiselwa emva.” 
 Ingcali yezomthetho kumgaqosiseko uShadrack Gutto uthe, iNPA ayifumananga cebiso lililo kwinyathelo lokuya kwinkundla yomgaqosiseko."	not available
entertainment	Ovelisa umculo ufuna ukuphuhlisa abanye	"USIBUSISO Majiza ufuna ukuphuhlisa abo banetalente emculweni kwaye agqithisele amava anawo kwabeza emva kwakhe. 
Le nzalelwane yaseLitha, eQonce, ibincokolela eli phephandaba emva kokuthiwa jize ngembasa ekhethekileyo liSebe leMpuma Koloni kwezoBugcisa neNkcubeko kutshanje. 
UMajiza yiprodyusa yomculo ezenzele igama ngokusebenza neemvumi eziliqela ezinjengoVeliswa Skeyi, Dumza Maswana, Nduduzo Makhathini, uNathi Mankayi nentaphane yezinye. 
ISebe liwonge uMajiza njengonefuthe ekuphuhliseni umculo weMpuma Koloni [ Best Musical Individual]. 
“Eli wonga libubomi kum kuba kuyabonakala apho ndiya khona nomculo, kwaye eyona nto endifuna ukuyiphuhlisa zezinye iimvumi nabadlali bomculo abasakhulayo. 
“IInto endizixelele yona kukuba onke amava endinawo apha emculweni ndizokuwadlulisela kwezinye iimvumi ezisakhulayo zakweli phondo,” kutsho uMajiza. 
Eli sebe liwonge abo baphakamise iflegi yeli phondo emculweni, abadlali bakamabonakude, kwezemidlalo nakusasazo. 
UMajiza uvelise amacwecwe weemvumi eziliqela esingabalula kuzo icwecwe likaNobathembu Mabeka, Ruth Mafu, Zipho Vena, Betusile Mcinga, Putuma Tiso noMali Soul. 
“Kunyaka ophelileyo ndavelisa icwecwe leqela lalapha eMonti elibizwa ngokuba yiBuffalo City Praise Encounter. Ikhona ke neminye  imisebenzi esele ndisebenze kuyo engekagqitywa eza kuphuma kulo nyaka nendingenakukwazi ukuyibalula okwangoku,” kudiza uMajiza okhe wangumdlali wombhoxo ngaphambili. 
UMajiza uthi umdla wakhe emculweni waqala ngethuba utatomkhulu wakhe owayenguMfundisi nomsebenzi kwivenkile ethengisa ifenitshala ebuya nekeyboard ngenye imini. 
“Ngaloo maxesha kwakungekabikho nombane kwilokishi esasihlala kuyo eLitha. Ndaye ndafunda kubakhuluwa bam ukudlala ikeyboard, kodwa ke yandım oyena mntu owabonakala enomdla kuyo. 
“Ekukhuleni kwam ndiyidlale iminyaka emininzi enkozweni. Umhlobo wam, uMlungisi Mgqobhele, nguye owandifaka kweli cala lokuvelisa umculo, ndaze ndaphinda ndahlangana noGary Ndlovu, bebobabini badlale indima enkulu ekubeni ndibe ngumvelisi ophume izandla kwaye ndiyababulela kakhulu.” 
UMajiza wenza uGrade 12 eRhawutini nekulapho adlale umbhoxo phantsi kweqela iAlberton Rugby Club.  Uthi uyawuthanda kakhulu umdlalo wombhoxo. 
Ukhe wasebenza njengomphononongi womculo kuMnyhadala wezoBugcisa eMakhanda. Ukholelwa ukuba iMpuma Koloni inetalente engumangaliso emculweni. 
Uthi eli alifumeneyo liwonga lokuqala kwaye limnika amandla okusebenza nangakumbi. 
Phambi kokuphela konyaka, uMajiza uceba ukubamba indibano yokuxhobisa nokubonisa iimvumi nabavelisi bomculo abasakhulayo ngeenjongo zokuphuhlisa izinga lomculo walapha ephondweni, kwaye uthi uza kumema nabanye abaphuma kwamanye amaphondo ababalaseleyo emculweni."	not available
sports	AmaZulu abuthuntu akamonwabisi kwaphela uBenni McCarthy	"Ushiyeke ephoxekile uBenni McCarthy emva kokuba AmaZulu engakwazanga ukufaka amagowuli kwakhona. AmaZulu abambene ngeqanda neTS Galaxy emdlalweni weDStv Premiership obubanjelwe eMoses Mabhida Stadium ebusuku ngoLwesibini wale veki. Ibingumdlalo weshumi elinanye lowo AmaZulu adlale ntanganye kuwo kwisizini eqhubekayo. Kodwa eyona nto elaxaze kakubi uMcCarthy kukuba Usuthu luphose ithuba lokuya kwindawo yesithathu kwiDStv Premiership ekhokelwa yiMamelodi Sundowns ngamanqaku alishumi elinesixhenxe. Umqeqeshi ufuna AmaZulu alwele indawo yesibini kwakhona emva kokufumana ithuba lokudlala kwiCAF Champions League ngenxa yomsebenzi omhle awenze kwisizini egqithileyo. Eyona nto ekhale ngayo kakhulu uMcCarthy emva komdlalo ibe kukungasetyenziswa kwamathuba ngabadlali bakhe ebaleni. “Asikwazi ukufaka amagowuli,” utshilo uMcCarthy emva komdlalo. 
AmaZulu aleli kwindawo yesixhenxe, ashiywa ngamanqaku amathathu yi-Orlando Pirates ehleli kwindawo yesibini emva kweSundowns. Emva kwamashumi amabini ananye emidlalo, Usuthu luqokelele amashumi amabini anesibhozo amanqaku. Nangona isiqale sesizini besisibi – kodwa lisekhona ithuba lokuba Usuthu luphinde into elinze kwisizini egqithileyo. “Ukungazithembi kwabadlali yeyona nto ephambili eyenza kube nzima ukufaka amagowuli. Kwisiqingatha sokuqala siwafumene amathuba ambalwa okufaka amagowuli. UMajoro noMlambo bebefumene amathuba amahle kakhulu. Xa ungakwazi ukuwasebenzisa amathuba ebaleni, iqela odlala nalo liwuthathela kuwo umdlalo. Asinto ebesiyilindele ukudlala ntanganye emva kokuphumelela kakuhle umdlalo weCAF Champions League,” utshilo uBenni. 
“Amanqaku alo mdlalo ebeza kusibeka kwindawo yesithathu emva kwePirates. Ukuba amanye amaqela ayiphumelele imidlalo yawo, siza kuphindela esiphakathini seDStv Premiership – kanye kula ndawo singayifuniyo,” uvale ngaloo mazwi umqeqeshi. Nangona ephexekile, AmaZulu kufuneka ayiphese kwelokulibala eyenzeke emdlalweni ogqithileyo ngokukhawuleza ngoba anomdlalo obalulekileyo ngoLwesihlanu. Usuthu lwamkela iES Setif emdlalweni weChampions League oza kube useMoses Mabhida Stadium. Luya emdlalweni lunamandla emva kokubetha iHoroya ngegowuli elinye eqandeni eThekwini kwiveki ephelileyo. Komnye umdlalo weChampions League, iSundowns iza kujamelana ne-Al Ahly emdlalweni ojongwe ngamehlo abomvu ngoMgqibelo."	not available
health	Uthabatha amanyathelo owonyeliswe ngeKhorona	"UMongameli wePAC uMzwanele Nyhontso uthabatha amanyathelo ezomthetho emva kokuba kuxokwe ngaye kuFacebook kusithiwa wosulelwe yintsholongwane yeKhorona. 
Kumbhalo obonwe liphephandaba I’solezwe lesiXhosa, umntu ogama linguLerato Moka kuFacebook, ubhale olu hlobo: “Breaking news [Iindaba ezingena ngoku]: UTeenage [Mzwanele] Nyhontso ufunyaniswe enentsholongwane yeKhorona, emva kokudibana noKenneth Meshoe kwintlanganiso yabathengisi yeANC eyagqiba ukuba makuvalwe ukuhambahamba kwabantu elizweni. Izithixo zeAfrika azilali kwaye ziza kohlwayaMthengisi.” 
Kumfanekiso wakhe (profile picture) kuFacebook, lo Lerato Moka unombhalo onobuso bukaNarius Moloto obequbisana noNyhontso nyakenye ngesikhundla sokongamela iPAC. Iinzame zokufumana uluvo lukaMoloto ziphanzile. 
UNyhontso kule veki ufunyaniswe engenayo intsholongwane yeKhorona emva kovavanyo. Lo kaNyhontso wayekwindibano yamaqela ezopolitiko noMongameli Cyril Ramaphosa kuquka noMeshoe weACDP ofunyaniswe enentsholongwane yeKhorona emva kokuzimasa indibano yetyalike eBloemfontein apho kwakukho abantu baphesheya. 
Ezinye iinkokheli ezifana noRamaphosa noBantu Holomisa weUDM zifunyenwe zingenayo le ntsholongwane emva kovavanyo. 
UNyhontso uthi uza kuthatha amanyathelo ezomthetho. “Intsholongwane yeKhorona ifuna siyithathele ingqalelo. Abantu baxhalabile yile ntsholongwane. Ngoku xa uza kuthi umntu unentsholongwane yeKhorona ufuna abantu bathini?” 
Ngokwemithetho emitsha esandula ukupapashwa, lityala ukupapasha amampunge, nokuba kukweliphi iqonga, ngegama lomntu usithi unentsholongwane yeKhorona. Inkundla yezomthetho, xa ikufumene unelityala, ingakugweba iinyanga ezintandathu okanye uthiwe nka ngomdliwo. 
Ebalisela I’solezwe lesiXhosa emva kweendaba zokuba uMeshoe unentsholongwane yeKhorona uNyhontso uthe: “Emva kokuba ndivile ukuba uMfundisi uMeshoe unetsholongwane yeKhorona, ndakhawuleza ndalungisa indlu yam ndodwa yokuhlala. Emva koko ndaya kwagqirha eGcuwa ndavavanywa kodwa ke kuyacaca ukuba kwabakho ingxaki kwizixhobo zovavanyo.” 
“Ndiphinde ndayokuzivavanya eMonti kwaye oko bendihlala ndedwa endlini,” utshilo uNyhontso esithi iziphumo zimfumanise engenayo le ntsholongwane. 
UNyhontso ukhuthaze uluntu ukuba luyithabathele ingqalelo imithetho emisiweyo yokuba lukhuseleke. 
“Sicela abantu bakuthi ukuba bayithabathele ingqalelo le mithetho. Le ntsholongwane ayijonganga bala mntu. Cinga xa inofika kwimimandla efana neGcuwa le ntsholongwane apho isibhedlele sikhe singabinagqirha impelaveki yonke, kungakubi. Masizame ukuzikhusela,” utshilo uNyhontso."	not available
politics	Umbulali kaHani ubhubhe nenyani	"UClive Derby-Lewis, ungqondongqondo ekubulaweni kwetshantliziyo lezopolitiko uChris Hani, ubhubhele kwisibhedlele sasePitoli ngoLwesine. 
UDerby-Lewis nguye owanikezela umpu kuJanusz Walus owadubula uHani ngo1993. Ngenxa yesi senzo, uDerby-Lewis wagwetywa ubomi ejele. 
Lo kaDerby-Lewis wanikwa ingqawule yabagulayo yinkundla yezomthetho kunyaka ophelileyo emva kokuphanza kwamalinge akhe esicelo sokukhululwa. 
Ukukhululwa kwakhe nyakenye kwabangela ingxokolo yabantu ababekhalaza besithi akazange ayichaze ncakasana into eyabangela ukuba athabathe inxaxheba ekubulaweni kukaHani. 
Phakathi kwabantu abebekhala yinkosikazi kaHani uLimpho kwanamaKomanisi (SACP), umbutho apho lo kaHani wayengunobhala kuwo. 
UDerby-Lewis ebesoloko ekhala ngokugula ngumhlaza."	not available
entertainment	Kubhiyozelwa amanina ngomculo eGqeberha	"AMANINA kufanele abhiyozelwe kwaye abulelwe yonke imihla, hayi ngenyanga yeThupha kuphela. Kungenxa yoku iMahambehlala Communications igqibe kwelokubhiyozela amanina kusengethuba eGqeberha. 
Le khonsathi, ebizwa Gqeberha Divas Concert – A Tribute to Women yikhonsathi yomculo engokubhiyozela, ukumanyanisa, ukuxhasa nokuxhobisa amanina. 
Esi siganeko sesinye esisingise kumnyhadala iEbubeleni obanjwa ngoDisemba. 
“Le minyaka mibini idlulileyo ibichaphazele ngamandla ubuGcisa, iNkcubeko neMicimbi yoLonwabo, kodwa siqhubekile nokuqinisekisa ukuba umlilo awucimi ngokudala amathuba omsebenzi, ukunika iimvumi zasekuhlaleni iqonga nokuba negalelo kuqoqosho lweNelson Mandela Bay, ngoku sizama ukwakha iqonga lolonwabo kwakhona,” kutsho uMarc Mahambehlala onguMququzeleli weMicimbi neNgqonyela yeMahambehlala Communications. 
Abaququzeleli bakholelwa ukuba iimvumi ziza livuyela ithuba lokufumana umsebenzi kwesi sixeko nanjengokuba ilizwe liqala isiqalo esitsha. 
IMahambehlala Communications ithi ngokwenza olu hlobo lwekhonsathi ifuna ukulwa neziganeko zempatho gadalala ezisekelezelwe kumanina, ezithande ukuxhaphaka elizweni njengombulalazwe owolekela ikhorona. 
Kule khonsathi kuza kutshila imvumikazi ezalelwe eGqeberha, uAmi Faku ekhatshwa nguThoko oyimvumi yeAfro-Soul, uLorna Targaryen kwakunye noZazmoney. 
Umbhexeshi eqongeni ngumsasazi weTruFM uSima Fiyo. 
Lo mcimbi ungoLwesihlanu we29 kuTshazimpuzi 2022 eThe Gallery on Produce. Iingcango zivulwa ngentsimbi yesithandathu emalanga. 
Le khonsathi ixhaswa yiNational Arts Council of South Africa, Eastern Cape Parks & Tourism Agency, iNkqubela FM zibambisene neMahambehlala Communications. 
Amatikiti afumaneka eWebtickets ngokutyelela kwa: www.webtickets.co.za nasePick n Pay ngeR200 ngelixa ukuhlala kwiVIP kuxabisa iR300"	not available
sports	Ziyihambela kakuhle izinto iMamelodi Sundowns	"Amalungiselelo eMamelodi Sundowns esizini entsha neza kuvulwa kwinyanga ezayo ahamba kakuhle kakhulu. 
 Eli qela lasePitoli liphumelele ngendlela encomekayo ngempelaveki emva kokuba lingombe i’Ajax Cape Town ngo’3-1 kumdlalo wamagqibela kankqoyi wendebe ye-e.tv Charity Showdown ebidlalwa ngempelaveki.  
Amagowuli amabini afakwe yifolosi etshisa bhee, uCuthbert Malajila, elinye lifakwe ngu-Anthony Laffor – elokubika le-Ajax Cape Town lifakwe nguMario Booysen, umdlali weDowns ngempazamo. 
Kule midlalo bekucaca nje ukuba kudlala iqela elinabadlali abakumgangatho ophezulu, abanomdlalo odibeneyo kwaye abazimisele ukwenza ezibukwayo kwisizini entsha eza kuvulwa ngokusesikweni kwinyanga ezayo. 
 Nangona uRoger De Sa ebefake abadlali abatsha, uninzi lwabo abasakhangela indawo kwiqela lakhe – yena iPitso Mosimane, umqeqeshi weSundowns ebefake iqela lakhe elomeleleyo kodwa bekukho nomdlali omtsha uMogakolodi Ngele kunye noBonginkosi Ntuli obedlalela AmaZulu athotyiselwe kwisizini edlulileyo. 
Kwimidlalo yokuqala iDowns ibethe lula i-University of Pretoria ngo’2-0, neqela laseKapa, i-Ajax, idlule kwiJomo Cosmos esuka kwaNational First Division ngamagowuli afanayo. 
Izinto zimhambela kakuhle mpela uPitso Mosimane, kangangokuba kwiveki ephelileyo iqela lakhe belityelele eZambia apho badlale namaqela afana neZasco United, Power Dynamos kunye neZenaco – kwaye kuyo yonke lo midlalo baqhube kakuhle kakhulu. 
Ekupheleni kwesizini ka-2014/15, uPitso, watyityimbisela umnwe iKaizer Chiefs, iintshatsheli ze-Absa Premier Soccer League, ngelithi bangonwabi kuba uza kuyithatha kule sizini iza kuvulwa.  
Lo nto ingenzeka kuba akukho badlali baninzi bamkileyo, okunye okubalulekileyo kukuba ngoku abadlali beDowns abaninzi maneminyaka emibini nangaphezulu bedlala bonke.  
Iyodwa nje lo nto iza kuwenza lula umsebenzi wakhe umqeqeshi nakuba kusafuneka bevale indawo ka-Alje Schut phaya emva."	not available
entertainment	Inkqubo yomculo kamabonakude ikhangela umsasazi	"IQONGA lePay TV iStarSat, likugqogqo lokukhangela oyena msasazi onokuba bubuso nombhexeshi wenkqubo yomculo entsha ezaba kwijelo lomculo (uChannel 322).  
Yinkqubo yeengoma ezingamashumi amabini (Top 20 Countdown), ngoko bakhangela amanxila engoma nanolwazi oluphangaleleyo ngomculo wesingqi sase-Afrika.  
Umsasazi ophumeleleyo uzakubhexesha le nkqubo, enze udliwano-ndlebe kananjalo ancokole neemvumi, aze ancedise ekuveliseni le nkqubo. SINGENELE NJANI? 
 Kufuneka wenze ividiyo apho uzichazayo ukuba ungubani, kwanengoma yakho oyithandayo yalapha ekhaya ngokungathi uyayisasaza njengevidiyo yomculo kwijelo lomculo loMzantsi Afrika.  
Ukuthumela iVidiyo leyo – kwakufuneka uthande (Like) ikhasi leTwitter le-StarSat okanye ikhasi likaFacebook, uze ubathumelele kwelinye lalo makhasi ividiyo leyo yakho. OMAWUKWAZI Umsasazi ophumelelayo uzakukhethwa ligqiza labagwebi eliquka: Umdidiyeli uTracey Martin, umdidiyeli ophezulu uZak Dakile kwakunye nomsasazi weDrive Time eJozi FM uMpho Putini. Isigqibo esithatyathiweyo sakubhengezwa ngeveki yokuqala yenyanga yeThupha 2016. 
Ukuphekwa kwenkqubo kwakuqala kwiveki yesibini okanye yesithathu yeThupha, kwaye inkqubo iyakuqala ngeyoMsintsi ka2016."	not available
sports	Aphelile amathemba wokuya kwindebe yehlabathi	"Emva kokubethwa koMzantsi Afrika, ngoku atshabalele amathemba okuya kwawo kwindebe yehlabathi kunyaka ozayo. ISenegal ibethe uMzantsi Afrika ngo’2-0 kumdlalo ohlakulela indebe yebehlabathi obusePeter Mokaba Stadium namhlanje ebusuku. Ukubethwa kweBafana Bafana kuthetha ukuthi aphelile amathemba okuya eRussia – eyona nto bekunyanzelekile uyiphephe xa idlala neSenegal. Ngoku iqela lesizwe liya eSenegal ungxwelerhekile. Inye into eyenzileyo iSenegal kwisigaba sesibini: kukuqinisekisa ukuba ikhusela amagowuli wayo ewafumene kwisigaba sokuqala somdlalo. 
Kuyiwe kwixesha lokuphumla umdlalo sele iwuthathele ngakuwo umdlalo iSenegal emva kokufumana amagowuli amabini. Kwimizuzu emihlanu yokuqala yomdlalweni akukho nto engako eyenzekile ngaphandle kweempawu zokufundana. UStuart Baxter uqale ngoMorgan Gould noClayton Daniels abadlalela iSuperSport United emva emaphikweni kubambe uThamsanqa Mkhize noSfiso Hlanti. UKhune ixhimfe ibhola ebize kakubi kumzuzu wethoba ebigotywe ekhohlo. UDiafra Sakho ungcangcazelise umnatha kumzuzu weshumi elinanye kokufumana ibhola ebisuka ekunene. UKhune ushiywe oneke izandla emva kokugqagqaniselwa kwabadlali beBafana Bafana emva zizitshovutshovu zeSenegal.   
UThemba Zwane, uSibusiso Vilakazi noPercy Tau benze ezibukwayo besabelana ngebhola kakuhle – kodwa iinzame zabo zinqandwe ngunozinti weSenegal – uKhadim Ndiaye. Kunzuzu wamashumi amabini anesibhozo ibhola kaLebogang Manyama ibethe epalini. UMkhize uwugwaze ekhaya umkhonto ngempazamo, ngalo ndlela yaba iSenegal ihamba phambili ngo’2-0. UNdiaye uphinde wavala ibhola embi kaManyama phambi kokuphela kwesigaba sokuqala somdlalo. UMzantsi Afrika uwulawule umdlalo kwisigaba sokuqala futhi unawo amathuba abenika ithemba – kodwa iSenegal yenze eyona nto ibalulekileyo emdlalweni: ukufaka amagowuli emnatheni. 
Uphinde wazama kwakhona uMzantsi Afrika kwisigaba sesibini uphantsi koxinizelelo. Intle ibhola ebidlalwa ngamakhwenkwe kaStuart Baxter, kumzuzu wamashumi amahlanu anesithandathu uVilakazi utsale imbumbulu yebhola – kodwa uNdiaye uyibambe ngaphandle kokusokola lo bhola. UBaxter ukhuphe uManyama, endaweni yakhe wafaka u-Andile Jali, kwangena noSiphiwe Tshabalala endaweni kaZwane odlale kakuhle kakhulu kwisigaba sokuqala somdlalo. Ebekhona amathuba abawadalileyo abadlali boMzantsi Afrika kwisigaba sesibini – kodwa ngelishwa labo abakwazanga ukugqobhoza kwiSenegal kwade kwase kugqibeleni. Izuze amanqaku apheleleyo iSenegal kulo mdlalo emva kokubetha uMzantsi Afrika."	not available
politics	Bafunge bamunca iintupha kumngcwabo kaSomlomo	"Amalungu eANC achasene nobuqhophololo afunge amunca iintupha ngethuba kungcwatywa uSomlomo womasipala iRaymond Mhlaba eBhofolo ngoMgqibelo, esithi azakuqhuba abenyuvulela ubuqhophololo – nto leyo abathi ibangele ukubhubha kukaThozama Njobe. 
UNjobe (46) ubhubhe ngomhla weshumi elinesixhenxe kule nyanga emva kokudutyulwa ngeembumbulu ezilishumi elinesithandathu ngaphandle kwekhaya lakhe kwilokishi iNew Town eBhofolo. 
Izithethi ebezizimase umngcwabo wakhe kwibala lezemidlalo iZwelitsha, kufuphi nedolophu yaseBhofolo, zimchaze uNjobe ngengetshantliziyo leANC ebelichasene nobuqhophololo futhi lingonqeni ukuthetha phandle xa likholelwa ukuba kukho undonakele kulo mbutho. 
Phakathi kweenkokeli ebezizimase lo mngcwabo kuquka ilungu lekomiti ephezulu kwiANC – uFikile Xasa, obesakuba ngunondyebo kulo mbutho – uMathews Phosa, unobhala weANC ephondweni – uOscar Mabuyane, uSomlomo wePalamente yephondo – uNoxolo Kiviet, ukubala nje abambalwa. 
UXasa usebenzise iqonga ebelinikiwe ukothulela umnqwazi igalelo likaNjobe esithi ebengumzekelo wenkokeli eyaziyo into ebiyithunyiwe ngumbutho. UXasa uthi amagingxigingxi akhoyo ngoku kwiANC azakusombululeka emva kwenkomfa yenyanga yoMnga kulo nyaka. 
Intombi kaNjobe, uNosisi, utyibele umama wakhe esithi ebengumntu onothando futhi ofuna inkqubela ekwakhuthaza ukuzithanda nokuzimela ebantwaneni bakhe. 
 UMabuyane ubongoze amapolisa ukuba enze konke okusemandleni ukunqakula ababulali bakaNjobe. 
Umhlobo kaNjobe, uMandla Makeleni, okwasebenza kwibhunga likamasipala waseRaymond Mhlaba, uthi abazukuyeka ukulwa nobuqhophololo kulo masipala. 
“Lo mntu udubule uqabane uNjobe ngeembumbulu ezilishumi elinesithandathu, makayothenga ezinye azokusidubula nathi kuba sizakuqhubeka nokuchasana nobuqhophololo,” utshilo uMakeleni. 
UPhosa uthi kuyaxhalabisa ukubulawa kooceba, ekwakhalimela ukunganyamezelani kwiinkokeli zalo mbutho."	not available
politics	Izikolo azizuphinda zakhiwe ngesamente	"ISebe lezeMfundo eMpuma Koloni nakundlunkulu lithathe isigqibo sokuba izikolo ezakhiwe ngezitena zesamente azizuphinda zakhiwe apha ephondweni.  
Oku kuvakaliswe nguMphathiswa wezeMfundo eMpuma Koloni uFundile Gade. UMphathiswa uGade ukuvakalise oku kwilali yaseLuhewini eNgcobo xeshikweni enikezela ngesikolo esitsha esiyiNtlelelengwane Primary School, ngoLwesihlanu umhla wesithandathu kweyoMsintsi. 
 ISebe lezeMfundo lichithe izigidi ezingamashumi amabini anesine zeerandi ekwakhiweni kwesi sikolo saseNtlelelengwane.  
Ngokutsho kukaMphathiswa uGade bafikelele kwesi sigqibo emva kokuba bathe bakroba zonke iinkalo malunga nale nyewe. 
 “ISebe lezeMfundo liqaphele into yokuba lichitha izigidi ngezigidi zeerandi ekwakhiweni kwezikolo. Ngamanye amaxesha eziz ikolo ziye zivalwe ngenxa yokunqongophala kwabantwana abafunda kuzo. Xa sivaliwe esi sikolo kuye kunyanzeleke ukuba abantwana bathuthwe basiwe kwesinye isikolo. Isikolo esivaliweyo sishiyeka singenanto yokwenza, kutsho ukuthi loo nto urhulumente imali yakhe imke namanzi. Le nto ibangele ukuba sithathe esi sigqibo sokuba singaphindi sakhe izikolo ngezitena zesamente,” utsho uGade.  
UMphathiswa uGade uyibeke elubala ukuba izikolo ziza kwakhiwa ngento eza kuthi ikwazi ukususwa xa abantwana bemkile kweso sikolo.  
“Xa wakhe ngesamente awukwazi ukusincothula isikolo usise apho sifuneka khona. Kanti ngoku siza kuzakha ngento ekwaziyo ukuncothuka ze kuthi xa sijamelene nemeko yokunqongophala kwamanani abantwana sikwazi usisusa apho sisise apho abantwana bakhoyo. Imeko yezoqoqosho ichaphazela izinto ezininzi. Jonga ngoku apha eMzantsi Afrika sinengxaki yokungazinzi kwezoqoqosho, loo nto inefuthe nakwezinye izinto. Abantu bathatha abantwana babo bayofunda kwizikolo ezikwiindawo abasebenza kuzo kuba bebaleka ukuthenga ukutya kaninzi. Umntu uye aqonde ukuba akakwazi ukuthenga ukutya akuse ekhaya ze aphinde athenge ukutya okuza kutyiwa nguye edolophini apho asebenza khona. Loo nto izichaphazele izikolo zethu,” utsho uGade.  
Ngokutsho kweSebe lezeMfundo eli cebo baza nalo lokwakha izikolo liza kuthi lincede isebe ukuba lichithe imali encinci xa lisakha izikolo kunezo zakhiwe ngesamente."	not available
entertainment	Amagcisa aya ngeentliziyo eMakhanda!	"KUZA kunyanzeleka kukhale ibhungane kulo nyaka kwizitalato eziqhele impithizelo yeziyolo eMakhanda ngexesha lasebusika. 
Oku kusemva kokuqhambuka kwentsholongwane yeKhorona, efike yachaphazela okuninzi nokunyanzeleke kuhlehliswe. 
Abavelisi balo Mnyhadala kaZwelonke wezobuGcisa, bathi kuba besazi igalelo eliza nalo mnyhadala eluntwini, ingakumbi amagcisa, bathathe isigqibo sokuqhuba nezinye zeenkqubo zawo ngonxibelelwano lobuxhakaxhaka bale mihla. 
“Singulo Mnyhadala wezobuGcisa besisexhaleni, sicinga, sixoxa ngesinokwenza ukuqubisana nale khorona ivimba ihlabathi umnyhadala waminyaka yonke. 
“ Ngenxa yokuvalwa kwamatheko amakhulu, asikwazi ukuvumela abantu abangaphezu kwekhulu bahlanganisane,” kutsho abaqulunqi beNational Arts Festival. 
“Ngenxa yokuvalwa kokuhambahamba kwanokusetyenziswa kwezithuthi zikawonkewonke, amagcisa ethu neendwendwe, abakwazi ukufikelela eMakhanda, nathi asikwazi ukufikelela kubo. 
“ Asikwazi kubanegalelo kusasazeko lwale ntsholongwane kwaye siyakuqonda kakuhle ukuba eli lixesha lokuzichwethela bucala eluntwini,” kutsho abaqulunqi balo Mnyhadala. 
“Emva kokucingisisa, siphulaphula, sifunda, sixambulisana kwaye sithetha, size necebo, sithathe isigqibo esingazange sasenza ngaphambili. Ukusukela ngowe25 kaJune ukuya kwi5 kaJuly 2020, iNational Arts Festival iza kube iqhuba kubuxhakaxhaka bomnatha iintsuku ezilishumi elinanye.” 
Abaqulunqi bathi oku kuthetha ukuba lo mnyhadala uza kuqhuba uxhasa amagcisa nobugcisa nakunyaka ka2020, ngokubonisa umsebenzi wawo kwezomnatha. 
“ Ngale ndlela singakwazi ukwabelana ngefuthe nethemba nabo bakube besavaleleke emakhayeni abo. Sibaphe ithuba lokunxulumana ngelixa sicelwa ukuba masiqelelane omnye komnye,” kwazisa abaqulunqi. 
Abaqulunqi bathi bayazi ukuba amagcisa axhomekeke kwiminyhadala efana neNational Arts Festival yaseMakhanda ukwenza ingeniso ngokuthengisa amatikiti, ukubonisa ngomsebenzi wabo ukuze ube ngundabamlonyeni ehlabathini, kwaye anxulumane nabalandeli babo. 
Abavelisi balo Mnyhadala endaweni yokuwuhlehlisa, bathi injongo yabo kukudalela amagcisa amathuba amatsha noluntu ukuze lubhiyozelele ubugcisa, ngokunjalo nokudala iqonga lokwabelana ngomsebenzi kumagcisa. 
Izigidi zabantu eMzantsi Afrika kule nyanga ziye zaqelelaniswa omnye komnye. 
Abantu bazibone bengakwazi ukuya ezinkonzweni, ezikolweni, emisebenzini, okanye banxulumane ngaphandle kosapho lwabo. 
Ezi zezinye zendlela zokuphepha kokusasazeka kwentsholongwane yeCOVID-19. 
Abavelisi beNAF bathi baqonde mabenze esi sigqibo kwangoku. 
“Sineentsuku ezingaphezu kwekhulu ezishiyekileyo phambi kokuba sifike kusuku lokuvula. Eneneni asinokukwazi ukulinda amagcisa alungiselele umnyhadala onokuqhuba okanye ungaqhubi. Asinokucela abaxhasi bethu benze izicwangciso zabo, bafune iindawo zokuhlala nezithuthi, kwaye asinakufuna abanikezelinkonzo bethu bahlale belinde ilize, “ kutsho abaqulunqi beNAF. 
Embalini yeNational Arts Festival, iza kube iqala ukuqhutywa olu hlobo. 
Abaqulunqi balebele ngokuthi lo iza kuba ngunyaka onzima kuluntu lwaseMakhanda neMpuma Koloni nanjengoko iCOVID-19 ichaphazele uzinzo kuqoqosho. 
Abaqulunqi ngoku bathi basafakan’ imilomo nabaxhasi nabatyali balo Mnyhadala abafana norhulumente wephondo, iStandard Bank, iSebe lezobuGcisa neNkcubeko, uDistell noMultichoice ukuze kucwangciswe kakuhle. 
“Sakuthetha ngqo namagcisa kwakunye nabarhwebi ababhalisele ukuthatha inxaxheba kulo Mnyhadala ka2020.”"	not available
politics	Imibutho yepolitiki ibhiyozela amaLungelo oLuntu eKapa	"Bezixakekile yimisitho eyahlukeneyo yokuqaphela usuku lwamalungelo oluntu izitalato zaseKapa nalapho imibutho eyahlukeneyo yezopolitiko ibidibene.  
Umbutho weDemocratic Alliance okhokelwe libambela nkokheli kwiphondo leNtshona Koloni, uBonginkosi Madikizela, ubudibene kwingingqi yaseSite C eKhayelitsha.  
Kulapho okaMadikizela athethe ngomcimbi wokuba umsantsa phakathi kwezinhanha nabangathathi ntweni ufanele ukuvalwa.  
Ukwathe ingaba alunantsingiselo olu suku ukuba akunakuqinisekiswa ukungaphindwa kwempazamo zangaphambili kubuyiselwe nesidima soluntu. 
KwaseKhayelitsha njalo, inkokheli yombutho i-Economic Freedom Fighters uFloyd Shivambu, udibene namalungu alo mbutho okwingingqi yaseIlitha Park. 
UShivambu uthe ilizwe loMzantsi Afrika lifanele ukusebenzisa olu suku ukuqwalasela ingunqu ezathi zenzeka sukela kwintlekele yaseSharpville. 
Kwilokishi yakwaLanga, umbutho wePan Africanist Congress wenze owaso isikhumbuzo solu suku lwamalungelo oluntu, nalapho kwasweleka abantu abathathu konzakala abaninzi kula lokishi phantsi kwesandla samapolisa.  
Inkokheli yalo mbutho uLuthando Mbinda, uthi udushe olwenzeka kula lokishi alunakuze lulityalwe nangona sele kusondele iminyaka engamashumi amathandathu lwenzeka.  
Lo kaMbinda ukwathe iPAC izakwenza konke okusemandleni ukuphucula indawo zabantu abangathathi ntweni. 
Ngonyaka ka1960, amalungu ePAC athi aququzelela umngcelele wokuphikisana nomthetho wamapasi kwilokishi ezohlukeneyo. 
Ngethuba lalo mngcelele kwaye kwabakho ungquzulwano phakathi kwabaqhankqalazi kwanamapolisa, nalapho kwabhubha abantu abathathu konzakala abaninzi.  
Lo mbutho ubanga kakhulu olu suku nanjengoko imingcelele yathi yaququzelelwa yinkokheli yawo engasekhoyo uRobert Sobukwe. 
– isibhalo@inl.co.za"	not available
sports	Kuphethe uSandiso Mpengesi ngoku kwiChippa United!	"USandiso Mpengesi uxelele iintatheli ukuba lifikile ixesha lokuba aziwe ngabantu ukuba ungumntu okhoyo. Ukutsho oku ngethuba iChippa United isazisa abadlali bayo abatsha elalini yaseNgcobo kwiveki ephelileyo – apho uyise, uMnu. Siviwe Mpengesi, ebevula indlu entle ayakhele utata owatshelwa yindlu. Ngumlawuli omtsha weChippa United ukusukela ngoku uSandiso Mpengesi. Ungena endaweni kaKhumbulani Konco okhululweyo emva kokuhlala isithuba esingaphantsi kwesizini eGqeberha. USandiso, 24, uthe akazumpetya ingalo uyise – kodwa okwakhe kukuqinisekisa ukuba izinto ziyaphucuka kwiChippa United. 
“Kudala ndisebenza notata – kodwa ke bendingabonakali. Izinto asele ejamelene nazo utata nam ndiyazazi. Umahluko ngoku kukuba ndiyaziwa ngabantu,” utshilo uSandiso. Liyanda inani labantu abatsha abanikwa izikhundla eziphezulu ngooyise kumaqela adlala kwiDStv Premiership. Yayikade ikwiChiefs, iPirates, Leopards nakwiCosmos. Kodwa ngoku iyabonakala kwiSundowns, Royal AM nakwiChippa United. Yintoni abanokuyilindela kuye abantu? “Okwam kukuxhasa into eyenziwa nguTata. Andifuni kugqamisa igama lam – kodwa ngenye imini, ndifuna ukuthi: ndandiyinxalenye yokuguquka kwezinto kwiChippa. Utata ucinga ukuba lixesha elilungileyo lokuba ndibe sisandla sakhe sasekunene ndisebenza nabanye abalawuli. 
Akukho nto endiza kuyiguqula – kodwa ndifuna nje ukuphucula indlela yethu yokwenza izinto,” utshilo uSandiso ekulindeleke kubonakale isandla sakhe kwisizini eza kuqala ngomhla wesihlanu kwinyanga ezayo. Emva kokuvula indlu ayiphe umntu omdala kwiveki kaNelson Mandela, uMpengesi ubhengeze amagama wabadlali abatsha. Uluhlu lwabadlali abatsha lukhokelwe nguJustice Chabalala, uSipho Chaine, uTrevor Mathiane, uBrooklyn Poggenpoel, uSirgio Kammies, Azola Ntsabo, Aviwe Mqokozo, uKhanyisile Mayo, uDiego Appollis, uShaquile Abrahams, uSiseko Manona, uYurrig Conwood, uZanoxolo Mduli, Abdi Banda, Elmo Kambindu noNkosikhona Dube."	not available
entertainment	Kuza kutsho iGqom kwiGcuwa neziphaluka	"IGqom Experience iphinde yabuya ngovudu kulo nyaka eGcuwa. Abathandi bomculo baza konwabela iiDJ eziliqela ezifana noNunuza, DJ Ligwa, Ubiza Wethu, uDJ Zuks nabanye. 
IGqom Experience iqalwe nguSibuyile Dunga waseColosa eDutywa ngo2014, eyenzela kwindawo yaseLuthulini naseDukuduku kwalapho eDutywa. 
“Yathi yakuvala indawo yaseLuthulini, ndayithatha ndayisa KwaKiro eGcuwa,” kutsho umseki weGqom Experience. 
Lo ngumnyaka wesibhozo kususela oko yaqalwa. UDunga uthi akudlali Gqom kuphela kwiGqom Experience nanjengoko zikhona nezinye iintlobo zomculo. 
Uthi eli iba lithuba lokukhulisa namashishini amancinane asekuhlaleni kuba anikwa ithuba lokuzithengisa. 
“IGqom Experience inika wonke umntu ithuba. Ibanika iqonga lokuzithengisa mahala.” 
UDunga uxelele I’solezwe lesiXhosa ukuba unobangela wokuqala esi siganeko solonwabo wabona ukuba akukho qonga lokuzibonakalisa kwabo balo mculo. 
“IGqom iqalwe ziiprodyusa ezisokolayo zisebenzisa amagumbi azo okulala njengendawo yokushicilela, bengenaqonga lokuzibonakalisa. Ndandifuna iqapheleke, ndaqinisekisa ke  ukuba nyaka nonyaka kuneDJ yeentlobo ezohlukeneyo zomculo,” kutsho uDunga. 
Uthi iGqom Experience iye yakhula ngokwenani labazimasayo   kususela oko yaqalwa. Ibikhe yathi xha kwiminyaka edlulileyo ngenxa yeCovid-19. 
Amatikiti aqala kuR50 , ze iVIP ibe yiR250."	not available
sports	I-EC Bees ilwela ithuba kwiNedbank	"Iqela lebhola ekhatywayo elidlala kwiABC Motsepe League iEC Bees isondele ekubeni iphinde ibeyinxalenye yamaqela angamashumi amathathu anesibini azakukhuphisana kwiNedbank Cup kunyaka ozayo. 
IBees nehleli kwindawo yesithathu kwiligi izakuqubisana neqela elizakuphumelela kwiSAB League. Lo mdlalo izakuba nguwo ozakohlula amadoda emakhwenkweni xa la maqela equbisana. Iqela eliphumeleleyo lizakuba yinxalenye yamaqela ayi-32 abazakulwela indebe yeNedbank. 
IBees ijike kumlenze wokuqala kolu khuphiswano kwinyanga yoKwindla kulo nyaka emva kokubethwa liqela laseLimpopo iMagesi FC, kumdlalo owawubanjelwe eABSA Stadium, eMonti. 
Amagqibela kankqoyi emidlalo yokuzibekela indawo kwiNedbank Cup  yonyaka ozayo kumaqela eMotsepe League adlalelwe kumabala aseKomani kwimpelaveki edlulileyo. 
Iziphumo: 
Tornado 1 – 0 Lion City 
EC Bees 2 – 1 Matatiele Professionals 
Umdlalo wokugqibela: 
Tornado 3 (8) – 3 (9) EC 
-Zenande Maqubela"	not available
politics	Imbalela eAmathole iyakupheliswa ngeR944 million	"AMADAMA nezadunge zomile, abantu bayambuyaza, imfuyo iyafa, izityalo zitsha lilanga. 
Le yindlela ubani angayichaza ngayo imeko yembalela egquba kuMasipala weSithili waseAmathole. 
Lo masipala waseAmathole wenziwa ngoomasipala basekuhlaleni iNgqushwa, Mnquma, Mbhashe, Great Kei, Amahlathi neRaymond Mhlaba. 
Kutshanje lo masipala ubhengeze ukuba iBhofolo iza kuzibona ingenalo nethontsi lamanzi kuba ubanga ngelithi awusakwazi kudontsa amanzi asuka kumlambo iKat. 
Kwimbalelwano lo masipala uthe usenzile isicelo sokuncediswa kwiSebe lezaManzi kodwa amanzi bekusenzima ukuba afikelele koompompi baseBhofolo. 
NaseGcuwa liculo elinye, idama laseGcuwa lome kroqo. Umasipala uthi uzamile ukomba amanzi aphantsi komhlaba, iBorehole, kufuphi neli dama laseGcuwa ngaphandle kwempumelelo. 
EDutywa edolophini, ingxaki ithande ukuqatsela. Abantu bakha amanzi kwizadunge ezimdaka, ezigcwele inkunkuma nto leyo ebeka emngciphekweni iimpilo zabo. 
Uceba weUDM eMbhashe, uNkosinathi Ndlodaka, uthi imeko imbi kakhulu eDutywa.  
“Imbi into esedolophini eDutywa. Abantu basemngciphekweni wokosulelwa zizifo ngenxa yokuba bakha amanzi amdaka. Okunganiki themba kukuba uMasipala waseAmathole akasiniki nkqubo ecace gca yokuqubisana nale ngxaki,” utshilo uNdlodaka. 
Umhlali waseDutywa uSanele Maqongqo, uthi xa ungenamali yokuthenga amanzi asezimbombozini evenkileni, usemngciphekweni wezifo eDutywa.  
“Nalo manzi aza nomasipala waseAmathole ngeetrakhi, xa bethandile, asikwazi ukuwathemba kuba asiwazi ukuba athathwa phi. Kunzima kumntu ongenamali kule dolophu, kufuneka uyokukha loo manzi amdaka uthanda ungathandi.” 
Kwimbalelwano lo masipala uthi ingxaki yembalela eAmathole iza kufuna imali engangeR944 million ukuze isonjululwe.  
Lo masipala ukwabhengeze ukuba uxakekile efuna inkxasomali kwikomishini kaMongameli Cyril Ramaphosa (Presidential Infrastructure Coordinating Commission), ukuze kwenziwe isiza samanzi eNgqamakhwe.  
La manzi waseNgqamakhwe aza kuthathwa kumlambo iTsomo kwaye aza kunceda uMasipala waseMnquma. 
sithandiwe.velaphi@inl.co.za"	not available
entertainment	#MARIKANA: ULilitha noStoan eMonti ngokuhlwanje	"UMARIKANA, Ntabentsizwa ukuya kutsho kwiingoma zikaMiriam Makeba, zezinye zeengoma azakutsholoza ngazo uLilitha Bidla xa esungula ngokusesikweni icwecwe lakhe eMonti namhlanje. 
 Eli cwecwe libizwa “Ndim Lho’’, nelikhutshwe ebutsheni balo nyaka, lineengoma ezichukumisayo ezifana noMarikana, ngoma leyo izoba inxeba elisaviwa ziintsapho ezalahlekelwa ngamalungu azo kwimpalalo-gazi yaseMarikana.  
Namhlanje, abaninzi bazakufumana inyoba yokubona okokuqala iVideo yale ngoma eMiriam Makeba ECAVC.  
UManejala kaLilitha nokwangumvelisi weli cwecwe uLuyolo Beku, uthi abantu baseMonti ngokuhlwanje bazakunikwa ithuba lokungcamla kwimbiza yabo.  
“Besele siqale eBhayi ngenyanga ka-Epreli nokusungula eli cwecwe , ngoku abahlali baseMonti lityeli labo,” utshilo. UBeku uthi uStoan Seete, ongumbhexeshi we-Afro Cafe’ nelungu leBongo Maffin, nokwasebenze noLilitha kweli cwecwe, uzakube engumphathi walo mcimbi.  
ULilitha uzakube ekhatshwa yiNkevestan. Baleka uye eMusic Mix eVincent kungenjalo uzifumanele itikiti lakho emnyango nge-R50 kuphela.  
UBeku ulumkise ngelithi amatikiti aqingqekile nanjengoko i-ECAVC ingekho nkulu.  
Ungaphoswa! Umcimbi uyaqala ngeyesithandathu malanga. 
simphiwe.freddie@inl.co.za"	not available
politics	Bakhwijana ngodaka lwezopolitiko e-O.R. Tambo	"Iguquke yali dabi lezopolitiko lase-O.R Tambo inyewe yokubanjwa kukaThandekile Sabisa noLawrence Mambila, abatyholwa ngokupheka iyelenqe lokubulala usihlalo we-ANC kule ngingqi uXolile Nkompela .  
Abaxhasi bakaSabisa ebebenxibe izikipa, baxulube ngamatye iqela ebelixhasa uXolile Nkompela, kunyanzeleke amapolisa anganelele ukuthibaza imeko.  
Abarhanelwa babanjwe kwiveki ezimbini ezidlulileyo, besoyanyaniswa nohlaselo lukaNkompela ongusihlalo we-ANC kwingingqi ye-O.R.Tambo ngoDisemba. Kolu dubulo kwabulawa unogada kaNkompela uZukile Nyontso. Bebonke abarhanelwa asele bebanjwe bavalelwa bane, kodwa omnye sele ejike walingqina lombuso. 
UBaxolile Kulu othethela iqela labahlobo bakaSabisa noMambila (Friends of Sabisa and Mambila) uthe: “Amaqabane ethu (Sabisa noMambila) asesesibhedlele. Sikholelwa ukuba into yokubanjwa kwabo ayikho semthethweni, futhi iphenjelelwa zezopolitiko. Wonke umntu unelungelo lokuphathwa kakuhle xa ebanjiwe.” 
“Asonelisekanga konke konke yindlela ewusingathe ngayo lo mba iANC e-O.R Tambo. Izenzo zabo azibonakalisi ubumbano, koko zibonakalisa iyantlukwano,” utshiilo uKulu. 
UMambila noSabisa bebengekho enkundleni ngethuba kuxoxwa ityala labo ngoLwesibini. Ingxelo zithi basagcinwe kwisibhedlele sabucala eMthatha. Igqwetha labo uPhillip Zilwa uxelele inkundla ukuba ukugcinwa kukaSabisa noMambila, kususela ngomhla wamashumi amabini kule nyanga, emveni kokuba umbuso ungakwazanga ukubazisa enkundlleni, wacela inkundla ikhuphe isigunyaziso sokukhululwa kwabo. Eli gqwetha liyaziphika iingxelo zomtshutshisi weli tyala uMashilo Betty ezithi, abarhanelwa abasebenzisani namapolisa. UBetty uthe: “Abarhanelwa ababini uMambila noSabisa abavumi kuthathwe imizila yeminwe yabo nto leyo ilibazisa eli tyala nangakumbi.”  
Eli tyala limiselwe umhla weshumi elinanye kwinyanga ezayo."	not available
health	Khorona: Kuphunyezwe iR50 million yokulungisa izibhedlele 	"Urhulumente waseMpuma Koloni uphumeze izigidi ezingamashumi amahlanu eerandi ukulungisa izibhedlele ezintandathu ukuze zikwazi ukumelana nomthamo wabagula yintsholongwane yeKhorona. 
Ezi zibhedlele yiGrey eQonce, iNompumelelo eNgqushwa, Isilimela eSajonisi, iSt Elizabeth eLusikisiki, Mthatha General kwakunye neDora Nginza eBhayi. 
Ukulungiswa kwezi zibhedlele sele kuqalile, utshilo urhulumente waseMpuma Koloni. 
INkulubaphathiswa uOscar Mabuyane uthi ukuchithwa kwale mali yokulungiswa kwezi zibhedlele kuza kushiya umqela oncomekayo nanjengoko imigangatho yazo ibisele iwohloka. 
Kusenjalo, uMabuyane uthi amanani wabo bosuleleke yintsholongwane yeKhorona aseza kunyuka ngenxa yesicwangciso abanaso sokuhlola abantu. 
“Sisesenyeleni, umcimbi uza kuba shushu njengoko ziqengqeleka iinyanga. Hlala endlini, ukhusele usapho lwakho,” utshilo uMabuyane. 
INkulubaphathiswa ithi abantu abazimasa imingcwabo mababeke ukhuseleko lwabo phambili. 
“Enye into ekufuneka iqondiwe kukuba nokuba inani labo bazimase isingcwabo lingakanani, abantu baza kosuleleka yile ntsholongwane yeKhorona xa bengabeki phambili imiqathango yokuzikhusela. 
“Nokuba abantu balishumi basenokosulelana xa bengabeki phambili imiqathango yokuzikhusela. Into ebalulekileyo kukuba ubani angayi esingcwabeni xa kungekho mfuneko. 
“Masizame ukunqanda ukunwenwa kwale ntsholongwane ngaphandle kokuba side sibekwe iliso ngabezomthetho. Ukhuseleko lwethu lubaluleke kakhulu,” kutsho uMabuyane. 
“Hlala endlini uphume kuphela xa kunyanzelekile, ngokuya kuthenga ukutya okanye usiya kwiinkonzo zempilo. Masihlambe izandla rhoqo futhi sizikhwebule kwiindibano zasezidlangalaleni.”"	not available
sports	UPitso uncoma uTeko Modise	"Iqela loMzantsi Afrika, iMamelodi Sundowns, lingene zwabha kwisigaba esiphambi kwamagqibela kankqoyi eCaf Champions League emva kokubetha iZamalek yaseYiphutha ngo’1-0 kumdlalo obubanjelwe eLucas Moripe Stadium ngoLwesithathu ebusuku. 
 Umqeqeshi weSundowns, uPitso Mosimane, wonelisekile kakhulu ngumqela owenziwe liqela lakhe, ngakumbi emva kokuphumelela imidlalo emithathu ilandelelana kolu khuphiswano. Ngoku icekwa lilele kwi-Enyimba neZamalek ngoba yona iDowns ihleli phezulu kuGroup B ngethoba lamanqaku.  
Izamile iZamalek ukuxhathisa kulo mdlalo kodwa iqela likaPitso lilo ebelinamathuba okuphumelela umdlalo. Nangona uJingles onelisekile ngumsebenzi owenziwe ngabadlali bakh, kodwa uphume noTeko Modise, omnye wabadlali ababenomdlalo omhle kakhulu ngoLwesithathu. Igowuli lalo mdlalo lifakwe ngumdlali weZamalek, * -Ali Gabr, obezama ukuchitha ibhola entle ebigotywe nguPercy Tau ongene kwisiqingatha sesibini emdlalweni.  
“Bekufanele ukuba sifake amagowuli aliqela, endaweni yoko, sisuke sonwabela umdlalo ngaphezulu kokufaka amagowuli. Akukho nto imbi apho ngoba umdlalo besiwulawula. UPercy uwutshintshile umdlalo. kodwa ndiphume noModise. Ebezityala kakuhle kakhulu iibhola. Siyifumene into ebesiyifuna kulo mdlalo, amanqaku. Ungalibali ukuba sibethe iZamalek,” utshilo. uJingles ebobetheka luncumo."	not available
sports	UJele ufuna itshayele iindebe iPirates!	"“Sifuna kwanto kule sizini”. Lawo ngamazwi kaKapteni weOrlando Pirates emva kokuba ithelekiswe neHighlands Park kwiMTN 8 emsithweni obubanjelwe eHyde Park, eGoli, kwiveki ephelileyo.  
UHappy Jele unethemba lokuba iPirates iza kuphakamisa iindebe kule sizini emva kokuba iphose amathuba amaninzi okuziphumelela kwisizini edlulileyo.  
Ezimnyama zineminyaka emihlanu yonke zingacholi naphantsi kodwa nangona kunjalo, uJele unethemba lokuba izinto ziza kuguquka kule sizini.  
UJele ngoyena mdlali omdala nowayekhona ngethuba iPirates iphakamisa indebe yayo yokugqibela kwiminyaka edlulileyo.  
“Umsebenzi wam kukukhuthaza oogxa bam ukuze siqinisekise okokuba kule sizini kukho into eliyifumanayo iqela.  
Bakhona abadlali abadala abandincedisayo,” utshilo uJele. 
Umqeqeshi wePirates, uMilutin “Micho” Sredojevic, uxelele iintatheli kutshanje into ethi abalandeli mabathobe amaphaphu ngoba iindebe sezivele ngeempondo kwaye okuseleyo kukuqinisa nje indlela iqela elidlala ngayo ukuze lifumane iindebe. Ukuthethe oku uSredojevic emva kokuba iPirates ibethe iBloemfontein Celtic ngo’3-1 emdlalweni evule ngawo isizini. IBucs ityikitye iziqwayi zabadlali abanokuyinceda kule sizini, phakathi kwazo ekukho uGabadinho Mhango noFortune Makaringe.  
“Umqeqeshi uyakwazi ukubadlalisa abadlali ngokwahlukana kwemidlalo. Sinabadlali abaninzi abaza kusinceda njengokuba sinemidlalo emininzi ekulindeleke siyidlale.  
Abaqeqeshi bethu bayabazi abadlali abalungele ukudlala.  
Kuyandonwabisa ukubona bedlala kakuhle emidlalweni abadlali abafikayo,” utshilo uJele. 
Kuza kufuneka abadlali bePirates baye kwiHighlands Park bezimisele emdlalweni oseOrlando Stadium emalanga ngoMgqibelo ngoba inomkhwa ombi wokuwasokolisa amaqela amakhulu.  
Nangona iHighlands Park ingayivulanga kakuhle isizini  kodwa umqeqeshi wayo, uOwen da Gama, ugoduke enethemba emva kokuba ikwazile ukubuya nenqaku elinye emdlalweni ewudlale neMaritzburg United kwiveki ephelileyo.  
“Kusekutsha kakhulu.  
Nayo iRoma zange yakhiwa ngosuku olunye. Kuthatha ithuba ukwakha iqela, nathi kufuneka siziphe ithuba ukuze sigqithe kuzo zonke izigaba njengeqela elisakhulayo,” utshilo uDa Gama emva komdlalo."	not available
entertainment	UJudith Sephuma utsholoza kwiqonga laseMonti!	"IMVUMI engusaziwayo kumculo woMngqungqo, uJudith Sephuma, uza kutsholoza kwiqonga laseMonti kule veki. 
Oku kukuthuthuzela uluntu obe lujonge ngabomvu uMnyhadala wesibini kulo nyaka woMngqungqo obanjelwa eMonti. 
Ngenxa yeCovid-19, lo mnyhadala weEastern Cape Jazz Festival (ECJF) oqale kunyaka ophelileyo, awuyi kwamkela uluntu olungaphaya kwamashumi amahlanu, kodwa uluntu lakonwatyiswa kwikhasi likaFacebook le-ECJF, oku kudizwe nguSihlalo we-ECJF uMlindi Ntloko kwiphephandaba I’solezwe lesiXhosa. 
Lo mnyhadala walo nyaka uza kuqala ngoLwesine uphele ngokuhlwa ngoLwesihlanu. 
“Ngenxa yeCOVID-19 ethwaxe ihlabathi lonke, lo mcimbi weentsuku ezimbini uza kubanjwa online kwikhasi lethu likaFacebook,” kuvakalisa uNtloko. 
UNtloko uthi kuqala bebegqibe kwelokuba lo mnyhadala uhlehliswe kwaphela kulo nyaka. 
“Siphantse sawunqumamisa ngenxa yeCOVID-19, kodwa sabuya sahlala phantsi sacinga ngeqhinga esinokuza nalo. 
“Kulo nyaka asijonganganga ngeniso, kodwa sicingele uluntu oluthanda iJazz neemvumi zeJazz ezisakhulayo ezizifuna kumaqonga amakhulu, ” kutsho uNtloko. 
Lo mnyhadala walo nyaka uza kuqala ngoLwesine, umhla weNkcubeko, nalapho igqala lemidlalo yeqonga uGqr John Kani aza kube esenza isifundo sonyaka. 
Oku kulindeleke kwenziwe ngonxibelelwano lwale mihla. 
” EMpuma Koloni asizingci ngokubalikhaya lamagqala nje kuphela, kodwa sikholelwa ekubhiyozeni loo magqala ngelixa esadla amazimba ukuze sifunxe ulwazi nobulumko,” kutsho uNtloko. 
Kusuku lwesibini lwalo mnyhadala, uJudith Sephuma ekhatshwa nguSylvester Mazinyane baza kukhwela eqongeni. 
Umxholo walo nyaka uthi “Celebrating South Africa’s Living Human Treasures” 
Isifundo sikaKani siqala ngentsimbi yesibhozo ngokuhlwa kwikhasi leFacebook elithi: @EasternCapeJazzFest, yena uJudith Sephuma atsholoze ngentsimbi yesixhenxe ngoLwesihlanu eICC, nalapho ubani eza kubukela kweli khasi leFacebook. 
simphiwe.freddie@inl.co.za"	not available
entertainment	Ukhuphiswano lokoja isoseji	"Libuyile kwakhona ukhuphiswano lakwaShoprite neCheckers lweyona ntshatsheli yokoja isoseji (boerewors).  
Amangenelo avuliwe kolu khuphiswano kude kube ngumhla wesibini kweyeSilimela. 
Lowo uphumeleleyo uzakuthi azifumanele umgrugra omtsha kraca weToyota Hilux.  
Olu khuphiswano luvuleleke nakubani na, kwaye sele kuqaliwe ukungenelwa de kube ngumhla wesibini kwinyanga yeSilimela. 
Emveni kokuba kuye kwaveliswa indlela entsha yolu khuphiswano kunyaka ophelileyo, apho uluntu beluye luvotele ezona bazithandayo iiresipi zabaphambili abathathu, kanti neli lalo nyaka ukhuphiswano lunomdla nangakumbi, kwaye lunika ithuba lokuba nabani na azivavanye kulo. 
Kulindeleke nemijikelo emithandathu ezakubanjelwa kwiidolophu ezithile ukusukela ngomhla wesibini ukuya kowesithoba. 
 Kwishumi elinesibhozo kwabo bangeneleyo, abathathu kule misitho bazokuchongwa babenethuba lokugqibela umjikelo wokugqibela eKapa kwiphondo laseNtshona Koloni kumhla wamashumi amabini anesithathu kwinyanga yeKhala. Kulapho ke kuzakube kungamagqibela kankqoyi kuzakukhethwa abathathu abagqwesileyo ngokubanee- resipi ezingcamlisayo. 
Ezo zintathu ziphumeleleyo iiresipi zizakufumaneka nasezivenkileni zeli, ukuze abathengi bakwazi ukuzifumana bazisebenzise, kwaye bakwazi nokuvota. Ukuvota bazakuqalisa ngomhla weshumi elinesithoba (19) kweyeThupha ukuya ngomhla wesithoba (9) kwinyanga elandelayo eyoMsintsi.  
Ukanti emveni koko kuzakuhlelwa iivoti ezo kukwazi ukukhethwa lowo mnye uye wagqwesa neyakhe iresipi ozokuba yi2016 Championship Boerewors. Ngolo suku izakube ingumhla weshumi elinesihlanu (15) kwakuleyo yoMsintsi. 
UJC Smit ojongene nolu khuphiswano eNtshona Koloni ubongoza eluntwini ukuba nobani na ozithembileyo ekuxubeni iiresipi zokwenza iBoerewors nonesakhono sokuyiqala phantis iVosi yakhe uyakhuthazwa, kwaye wamkelekile angenele. 
Kumaxabiso azakuthi aphunyelelwe ngulowo ubeyi SA’s Boerewors Champion yiToyota Hilux 2.8 GD-6 Double Cab Raider, ukuthengiswa kwereipi yalowo ugqwesileyo kwiivenkile zeli.  
Ukanti nabathathe inxaxheba abangenele kolu khuphiswano bazakuxhanyuliswa ngabakwa Coca-Cola, All Gold kwakunye noSimba. 
Iqumrhu leentshatsheli zabaphekayo iSouth African Chefs Association (SACA), izakube ingabo abachongayo kolu khuphiswano. 
Uhlobo othi ungenele ngalo kolu khuphiswano wena unomdla ungangenela kulo mnatha ukwazi ukufumana ulwazi oluthe vetshe kwakunye neenkcukacha: www.championshipboerewors.co.za 
Ukanti nakuFacebook ungangena ujonge olu khuphiswano."	not available
sports	Alikho elifune ukoyiswa phakathi kwaBafana Bafana neGhana!	"Emva kokudlala amashumi alithoba emizuzu emdlalweni obubaluleke macala, aBafana Bafana neGhana badlale ntanganye ngo’1-1 ngorhatya lwanamhlanje eFNB Stadium. Omabini amazwe, uMzantsi Afrika neGhana, aye emdlalweni wanamhlanje ephantsi koxinizelelo emva kokuba iSudan ibethe iSao Tome Principe ngo’2-0 emdlalweni wayizolo ngoba omathathu amazwe aye alingana onke ngamanqaku alithoba. 
Nangona iGhana noMzantsi Afrika zinamanqaku alishumi emva kokwahlulelana ngamanqaku namhlanje – kodwa iSudan, eza kudibana noMzantsi Afrika ngeCawe isenalo ithuba ukuba iyakwazi ukuphumelela. UMolefi Ntseki uye emdlalweni ejingxela emva kokuphazanyiswa kwamalungiselelo weqela lakhe kukungafumaneki kwabadlali abaseYurophu nabanye abonzakeleyo. 
Kwangoko emdlalweni, bekufanele uMzantsi Afrika uhambe phambili – kodwa akubanga njalo emva kokuba uThapelo Morena engakwazanga ukusebenzisa ithuba elihle. Emva koko kulandele uS’fiso Hlanti okhabe imbumbulu yebhola ethintelwe nguRazak Abalora ngesandla ezipalini zakhe. Kuye kwancameka xa uMorena ephosa elinye ithuba emva kwebhola ebilungiswe nguPercy Tau. AmaGhana awohlwayile uMzantsi Afrika odlale ngamathuba ngegowuli elifakwe nguMohammed Kudus. 
Emva kwemizuzu embalwa, uPercy Tau ufake igowuli lokulinganisa. Waba uphela kanjalo umdlalo phakathi kwaBafana Bafana neGhana eyababetha ngo’2-0 emdlalweni wokuqala. Kulindele kuphume amaqela amabini kuGroup C. Ukuze iGhana iye kwi-Afcon, kufuneka ibethe iSao Tome – wona uMzantsi Afrika kufuneka ubethe iSudana kowayo ngeCawe. Nangona kucaca okokuba kuza kuba nzima – kodwa lona ithuba laBafana Bafana lokuya eCameroon lisekhona. 
Bafana Bafana: Williams, Hlatshwayo, Xulu, Maela, Hlanti, Coetzee, Jali, Morena, Zwane, Tau, Gamildien. 
Amalalela: Khune, Lebusa, Phete, Martin, Pule, Nodada, Mbule, Motshwari, Monare, Foster, Singh, Maboe. 
Ghana: Abalora, Anang, Baba Abdul Rahman, Opoku, Ganiyu Ismail, Acquah, Poku, Wakaso, Ekuban, Mohammed Kudus, Gyasi."	not available
politics	Baxhwithana ngevoti yolutsha	"Ukusatyelwa kwekhwelo lokuba makubhaliselwe ukuvota ngabantu abatsha ngelixa iKhomishini Yolonyulo ibibekele bucala iimpelaveki ezimbini ngoFebhuwari nangoEpreli ukubhalisa abavoti yinto encomekayo nekhuthazayo njengoko ilizwe lijonge elonyulweni loomasipala ngomhla we- 3 Agasti. 
Kodwa amaqela ezopolitiko kuza- kufuneka azibalule ngokuqaqambisa ubutsha bawo ukuze afumane inkxaso yabantu abatsha ngomhla wolonyulo. Kungoko isaqhuba imizamo yokukhuthaza bonke abemi beli ukuba babhalise yaye bayokuvota ngomhla wolonyulo. Injongo yokubhalisa kukuba umntu avote kwindawo ahlala kuyo. 
Into engathandabuzekiyo ngohlobo lokuziphatha kwamaqela ezopolitiko kukuba asoloko esenza nantoni na ukufumana inkxaso yesininzi. Yaye ulutsha oluzakube luvota okokuqala kulo nyanka lusenganomdla wokuvota xa lungafumana amaqela ezopolitiko anezicwangciso ezihambelana neemfuno zalo, kuquka ukuxhamla amalungelo ezentlalo nezoqoqosho akhuselweyo kuMqaqo-Siseko welizwe. 
Akukacaci okokuba ingaba izithembiso ezikwimiqulu yolonyulo ezithiwe thaca phambi kwabavoti kwezi veki zimbalwa zidlulileyo zinganika ulutsha izizathu eziphathekayo zokuyokuvota kusini na. Ukutshona-evela kwamaqela ezopolitiko ngokuphathelele kwizithembiso ezingundoqo kulutsha kusengakhokelela ekubeni uninzi lungabinamdla wokukhetha iqela emalilivotele okanye wokulandela ekhondweni labazali balo xa luvota, okanye wokuvota ngohlobo olufanayo nolweetshomi. 
Mhlawumbi ukuvota kunganomtsalane xa kunokwenziwa ngohlobo olufanayo naxa kuvulwa ipalamente nolupapashwa koomabonakude ngokuthi iintlanganiso ezinkulu zokugaya inkxaso ngamaqela ezopilitiko zivezwe kwiinkqubo ezithandwayo lulutsha ezinjenge Kulcha Kwest, Zaziwa, JikaMajika, kunye ne Expresso. Kulapho ke iintetho zabezopolitiko zingaqala ngemibuliso ethi “Zikhiphani? Holla holla kwabazakuvota okokuqala!” Kaloku ulutsha luphila impilo eyoyame kakhulu kwitechnology, luqhele ukufumana ulwazi ngokukhawuleza, loo nto ithethe ukuba abezopolitiko kufuneka banquphe xa bethetha yaye basebenzise intetho evakalayo. 
Ukweleka apho, ukuqinisekisa umdla nenkxaso yolutsha, abezopolitiko kufuneka bangapheleli ukwazi uhlobo oluthile lokuthetha nje kuphela, koko bengeze ngokugxininisa kwizithembiso ezingqamene ngqo nolutsha. Ukunikezwa kweenkonzo ezisemgangathweni zezempilo nokucwangcisa inzala, imfundo esemgangathweni, iinkonzo zezothutho lwabafundi abahlala kude nezikolo, ukulwisana nobundlobongela nokusetyenziswa gwenxa kweziyobisi, ukunyanzeliswa kwemithetho eqingqa iminyaka yokuselwa kotywala nokutshaywa kwecuba, ukufikeleleka kweenkonzo zokufundiswa nokufumana iincwadi zokuqhuba izithuthi, njalo-njalo. 
Ukuze le miyalezo ifikelele kulutsha, makusetyenziswe amaqonga ezonxibelelwano anamhlanje asebenza ngobuxhakaxhaka be- internet. Kwakhona kunyazeliswe ukuphuculwa kohlobo lokunxiba olunento yokwenza nenkangeleko yabezopolitiko emehlweni olutsha. Kaloku abezopolitoko basengakhangeleka beqelelelene nolutsha nangesinxibo sabo, ngoko ke abo bazamayo ukunganxibi zisuti namaqhina basengaphumelela ukudlulisa umyalezo onkentezayo ezindlebeni zolutsha. Kangangohlobo ulutsha oluyixabise ngalo inkangeleko yesinxibo, lusebenzisa yona ukukhetha nkqu ootshomi. 
Abezopolitiko kufuneka baqonde ukuba nangona uhlalo-lwabiwo mali kunye nemo yezoqoqosho enkenenkene zichaphazela ulutsha ngohlobo olunomahluko, iinkcukacha nengcombolo ephathelele koku ikhangeleka ikude le nempilo yemihla ngemihla yolutsha. Ulutsha luyaluva ulwamvila lokudodobala kwezoqoqosho, kodwa akululanga kulo ukukhomba owona mgaqo-nkqubo wezoqoqosho ongunobangela ngaphandle kokokuba ingxoxo ikumgangatho othetha ngexabiso le airtime, ukufumaneka koqhakamshelwano nge internet, ixabiso lamalaphu abasetyhini abasexesheni, nokunye okuhlafunekayo kwiingxoxo ngolonyulo. Ulutsha lunembali yokuzoyamanisa nezobulungisa, yaye nakwesi sihlandlo izithembiso zokuzisa ubulingisa, ukulingana kwabantu kunye noxolo zinganomtsalane kulutsha. 
Okokugqibela, phambi komhla wolonyulo, kufuneka sibone uMalema noMaimane, kunye nezinye iinkokheli zezopolitiko zisenza ukhuphiswano lomculo we rap oneendawo ezithi “yobi yo’ yobi yo’ momma”. Ngalo ndlela abazakuvota okokuqala basengakhuthazeka baphume ngobuninzi ngokusesikweni nangokuzimisela ukuyokunikeza ngevoti yabo yamazibulo. Ucingo luwile, kutsiba nezimithiyo!"	not available
politics	‘Asothukanga zezi ziphumo’	"EKAPA: UDE wabe uyehliswa uPatricia de Lille njengoSodolophu waseKapa ngumbutho weDA ngoLwesithathu emva kokuba ooceba abangama97 bevotele ukuba makathotywe esikhundleni ngelixa abangama41 bemxhasile. 
 
Kungokunje unikwe ithuba de kube ngoLwesibini ukuba afake izizathu zokuba kutheni kufuneka abuyiselwe esikhundleni sakhe. 
 
Ibilityeli lesibini kulo nyaka kuvotelwa ukwehliswa kwakhe. Wasindiswa yivoti enye kuphela apho wancedwa yiANC kweyoMdumba ngelixa ooceba abangama109 bavotela ukuba makathotywe, baze abangama110 bamxhasa. NgoLwesithathu, kuvote amalungu eDA kuphela.  
 
UDe Lille uthe kwisibhengezo sakhe: “Uninzi looceba beDA bavotele ukungathembeki kwam. Le voti isuka kwiinkalo ezininzi, nkalo ezo endiziphikisayo, ndade ndacela ooceba ukuba beze nobungqina bokuba ndiyophule phi na imithetho nanjengoko besitsho.” 
 
Uthe ooceba abakwazanga  ukuveza ubungqina atyholwa ngabo obuquka, ukophula umthetho wokuziphatha kooceba, umgaqosiseko weDA, nokophula imiqathango yokurhoxiswa kwakhe. 
 
IDA ityhola lo kaDe Lille  ngokungenelela ekonyulweni komphathi wesixeko uAchmat Ebrahim ngokuthi anyanzele iqumrhu elonyulayo ukuba limnike amanqaku amaninzi kunawabo babefuna esi sikhundla. 
 
Utyholwa nangokusebenzisa igunya lakhe ekonyulweni kukaLimia Essop kwibhodi elawula ibala lezemidlalo laseKapa, ngokungawenzi kakuhle umsebenzi wakhe njengoSodolophu malunga nokuphazamisa uphando lokusebenza gwenxa kaMelissa Whitehead ongumkhomishinala wezothutho. 
 
Ukwatyholwa nangokuxhaphaza amandla wakhe ngokugrogrisa okanye athuke ooceba abanguvumelaniyo nezigqibo zakhe nokwala ukwamkela isigqibo esisemthethweni ngokungavumi ukusebenzisana noJP Smith emva kokuba wonyulwa njengesekela lebhunga. 
 
“Ndiye ndacela ukuba kuziwe nemizekelo apho ndenze intetho ethoba isidima seDA emva kokuba ndichazile ukuba yonke into endiyithethileyo ndiyithethe emva kokuba iDA indityhola. Ndiyicacisile into yokuba akulunganga ukwehliswa kwesidima nokuthembeka kwam ze ndingazikhuseli,” utshilo uDe Lille. 
 
Uthe ufumene imiyalezo emininzi yenkxaso kubahlali-nto leyo ebonakalisa ukuba ukwehliswa kwakhe esikhundleni kuphenjelelwa ngabantu abathile kwiDA. 
 
Ebuzwa ukuba uza kuthini ngoLwesibini, uDe Lille uthe: “Ndiza kuya kwiqumrhu elilawulayo nanjengoko ndisazi ukuba libakala elilandelayo elo kule nyewe.” 
 
Isekela lebhunga leDA uJP Smith nobonwa njengomgqatswa ophambili kwesi sikhundla sikaDe Lille, uthe iqumrhu elilawulayo liza kuva izizathu zikaDe Lille kuqala. 
 
Uceba weDA nongafunanga ukuchazwa uthe: “Asothukanga ziziphumo zovoto. Bebenenani elininzi abo bachasene nolawulo lwakhe. Ezi ziphumo zibonakalisa umsantsa okhoyo kwiDA. Le nto isibeka ebunzimeni singumbutho ngoba izimvo zebhunga ayizozimvo zabavoti ngoba ooceba abamelanga izimvo zabo. UDe Lille unenkxaso engumangaliso ebahlalini kwaye iyakhula ngakumbi ngoku. Kodwa wona umbutho uyabethakala kakhulu ngulo mbandela kasodolophu.” 
michael.nkalane@inl.co.za"	not available
entertainment	Umboniso womdaniso kumnyhadala waseRhini!	"UPurple Rain ngumdaniso obalisa ibali lentwazana kunye nomfana osisithulu,  abazibhaqa beseluthandweni nangona nje behlangabezana neminqantsa ebathintelayo.  
Nanjengokuba okuqulethwe yile nkqubo kuchaza imvula isetyenziswe njengesikweko ngenxa yobudlelwane bayo nomhlaba, neza nobomi emva kwembalela.  
Le nkqubo yomdaniso, neyinxalenye yenkqubo yeGrahamstown National Arts Festival, ingumzekelo wobuhle, ubumbeje-mbeje, ubukhazi-khazi nomdaniso otsala umdla.  
Iqela le-MDG Perfoming Arts Academy yaseBloemfontein, neliquka abadanisi abaphambili, uWarren Randell, nokwangumdanisi nomenzi walo msebenzi uPalesa Moletsane. 
 Esi sibini sabelana ngamaxesha abuhlungu kunye, bezixuba nomdaniso weqela lonke. Komnye wale midaniso, kanye phakathi kulo mboniso, umtshini womsi uyasetyenziswa okokuqala baze abadanisi batyityimbele isingqi samagubu atsho kabukhali nanjengoko isithatha esiluhlaza sikhazimla kulo msi.  
Kwesinye isiqendu, abadanisi badanisa bephethe ii-amburela. Nangona ezinye izinto kulo mboniso zibukeka zintle kwaye zikhazimla, kuye kubenzima xa abadanisi befumana kunzima ukungena nokuphuma kwindawo ababuthelene kuyo nalapho bazogqume ngee-amburela. 
 Mhlawumbi eyona ndawo inzima ukuyibukela kulo mboniso kulapho uRandell ebonakala engakwazi kusebenzisa ulwimi lwezandla, nalapho achitha ixesha elininzi eyedwa eqongeni, esilwa neminwe yakhe eqinileyo, engasebenziyo.  
Emva kwale ndawo, esi sibini sithandanayo sityhalelwa bucala amatyeli amaninzi ngabanye abadanisi, kodwa lo mboniso uphela ngesiquphe kwaye ngokungalindelelanga esi sibini sisezingalweni zomnye."	not available
entertainment	UBlack Coffee no-Enhle balizwe ngomntwana	"Iyathontelana kumakhasi onxibelelwano imiyalezo yokuvuyisana noDJ Black Coffe nowakwakhe, uEnhle Mbali, emva kokulizwa ngomntwana.  Bamamkele kweli lizwe ngentsasa yangomgqibelo kwisibhedle i-Lenox Hill Hospital esithe zukuva kuhle eManhattan kwisixeko saseNew York.  
Bazibhengeze ezi ndaba  kumakhasi onxibelelwano apho uluntu lulandelise umyalezo emva komnye luvuyisana nabo.  
Ukanti babezizaqhaga malunga nesini somntwana , kodwa ke masithembe ukuba yinkwenkwe ukuzalisekisa umnqweno wonyana wabo wokuqala. 
UBlack Coffe nowakwakhe bajoyina uluhlu loosaziwayo abasanda kwamkela iintsana kweli abaquka uKabelo Mabalane noGail,  
Simphiwe Tshabalala noBokang, Lungile Radu noBobo.  
Ukanti ekusalindeleke ukuba balizwe ngomntwana kungekudala ngu-AKA noDJ Zinhle."	not available
entertainment	IRhini izakubona italente yaseQonce	"AKAPHELELANGA nje ukuba lilizwi elimnandi emva komboko, kodwa uAbongile Manka akasongi zandla angenzinto xa ebona italente iyabula kwizitalato zaseQonce.  
UManka, nongumsasazi wesikhululo sosasazo iTruFM, ukholelwa ukuba ifele italente kweli phondo leMpuma Koloni. Eli gqiyazana, likhethe ukuvula inkampani yokuphuhlisa loo talente, iCentre Stage Arts Academy and Agency. 
 UManka ucacisele I’solezwe lesiXhosa ngale nkampani yakhe. “Yinkampani yezobugcisa neqeqesha abo banetalente kweli candelo eMpuma Koloni, ize ibanike ithuba yokuyibonisa kwaye bafezekise amaphupha abo.”  
Uthi bakhangele phantse zonke iitalente zobugcisa, kodwa begxile ingakumbi kwisakhono sokudlala eqongeni okanye idrama.  
“Siyazijonga zonke izakhono zobugcisa, kodwa ngenxa yekhono endalilandelayo, sijonge icala le-drama ubukhulu becala,” utshilo. UManka,nonkaba iseBhisho, unesidanga seBachelor of Dramatic Arts Degree awasithwala kwiYunivesithi yasePitoli ngo2011. 
 I-Centre Stage iqale ukuphefumla kunyaka ophelileyo, kwaye uManka ukholelwa kwelokuba akukhonto yogqithe ukuzilungiselela kunye namava xa kubunjwa isakhono sobugcisa emntwini.  
“IMpuma Koloni ifele yitalente, kodwa akukhonto yenziwayo ukuyiphuhlisa njengaseRhawutini naseKapa,” utshilo.  
“Wonke umntu ocinga ukuba unobizo kwicandelo lobugcisa wamkelekile kwiCentre Stage.”  
Uthi bakhangele abantu abanephupha nomdla kweli candelo, hayi abo babizwa kukufuna udumo nemali. Umdlalo weqonga othi Women thou art Loosed, obhalwe, walawulwa waze waveliswa nguManka, uzakube ukwiGrahamstown Arts Festival kwiveki ezayo.  
Lo mboniso unabadlali abahlanu abaphakathi kwesithoba nama-25 eminyaka, nabahlala eQonce.  
“Ngumdlalo ongamanina amane anemvelaphi ezohlukeneyo neminyaka eyohlukeneyo. Ngumdlalo ongemanyano noxolelwano.”  
“Ubonisa ukuba nokuba sibangakanani okanye sisukaphi, siyamdinga omnye nomnye kuba sinemingeni efanayo,” utshilo uManka.  
UManka uthi izaba kokokuqala bethabatha inxaxheba kulo mnyhadala wobugcisa, besenza umdlalo wabo wokuqala abawuvelisileyo kwaye udlalwa ngabadlali abasaqalayo.  
Lo mdlalo uboniswa kwiGrahamstown National Arts Festival ngowe-4 ukuya kowe-9 kuJulayi eDicks Venue, kodwa phambi koko base-Steve Biko Centre eQonce namhlanje (01.07.2016) ngo-18h00.  
Ngeenkcukacha eziphangaleleyo, ndwendwela ikhasi likaFACEBOOK: Centre Stage Arts Academy and Agency."	not available
entertainment	Imbasa kumdlalo okhalimela iGBV	"UMNYHADALA wezobuGcisa kaZwelonke uqwelwe nge2020 Standard Bank Ovation Awards, ubhiyozela loo magcis’ azijul’ ijacu, ekhwela eqongeni elingaqhelekanga lobuxhakaxhaka bale mihla (virtual).  
Lo mnyhadala (vNAF2020) , oqhube ukuqala ngowe25 kweyeSilimela de yangumhla wokugqibela kweyeKhala, ubonise ukunyamezela nokuzinikela kwamagcisa kweli xesha linzima leCovid-19 – equlunqa imisebenzi enika ulwazi neyonwabisayo kwihlabathi jikelele.  
Umdlalo weqonga kaXabiso Zweni, oveliswe yiMasifunde Learner Development kwilokishi yaseWalmer eBhayi, ube phakathi kwemisebenzi yobugcisa ethiwe jize ngeembasa.  
UZweni, ozibiza njenge-Son of Theatre, onkaba iseSomerset East kweli leMpuma Koloni, nosele ezinze eBhayi kungoku nje, ngumbhali nomlawuli walo mdlalo weqonga othi ‘The Beast in Him.’ Lo mdlalo uwongwe ngembasa yesilivere kulo msitho weveki ephelileyo.  
Encokola nephephandaba I’solezwe lesiXhosa, uZweni uthi kumothusile ukuqwalaselwa komsebenzi wakhe ngabavelisi balo mnyhadala.  
Kwiminyaka eli12 uZweni etsholoza kwiqonga lalo mnyhadala wobugcisa oqhele ukubanjelwa eMakhanda, eli ibe lityeli lokuqala ehlonitshwa.  
“Kundothusile, kuba kuye kwafuneka ndiqulunqe into enokubukeleka kumaqonga e-online, ndakhetha ukufaka uThe Beast in Him ocatshulwe kumdlalo wam othi ‘Bhuti is the Beast’ ukulungiselela uvirtual,” kuphawula uZweni.  
Lo mdlali weqonga ophum’ izandla sele eqokelele iqela leembasa egameni lakhe.  
Kunyaka ka2006 ngethuba esekunyaka wokuqala wemfundo eStage World Theatre eBhayi, apho wayeqeqeshelwa khona esi sakhono sokudlala eqongeni, wawongwa ngembasa yoyena uthembisayo kwezeqonga (Most Promising Perfomer) kumawonga weHerald Showtime. Ngo2015 nango2016, wawongwa liSebe lezobuGcisa neNkcubeko, ngo2018 wanikwa iwonga kwiStars of the Eastern Cape.  
“Le mbasa yeyokuwonga umdlalo wam weqonga okhumbula abo bathe babhubha kule minyaka, bebhubhela ezandleni zabo babaziyo kwanabo bangabaziyo (gender based violence),” kutsho uZweni.  
Ezi mbasa bezisasazwa ngqo kwiFacebook kwaye bezibukelwe ngabathandi bezobugcisa kuzwelonke.  
Abaphumeleleyo bebewongwa ngeBronze, iSilivere neGolide.  
Phakathi kwabo baphumeleleyo bekukho imvumi uSimbone noXolisile Bongwana ozakhele igama kwezomdaniso  
Abaphumelele ibronze bagoduke neR3000 emnye, abaphumelele isilivere bafumana iR6000, ze abemke nembasa yegolide bafumana iR10 000."	not available
sports	Wathenjiswa ngemfumba yemali, ngelishwa ikamva lakhe liyaphasalaka ngoku	"Izinto azihambeli kakuhle konke konke umdlali webhola ekhatywayo owayefudula edlalela iKaizer Chiefs neMamelodi Sundowns. Lowo mdlali nguGeorge Lebese osukela iinyanga ezintandathu engasayikhabi ibhola ngenxa yokudinga iqela anokulidlalela. ULebese ukhululwe yiSundowns phambi kokuqala kwesizini yePremier Soccer League ka-2019/20 emva kokungadlaliswa kwakhe nguPitso Mosimane. Kutshanje, uLebese uphalaze imbilini yakhe kwiMarawa TV ngokwenzekileyo kwiSundowns nangokusokola kwakhe ukufumana iqela anokulidlalela eMzantsi Afrika. ULebese wathathwa yiDowns kunyaka ophelileyo kwiChiefs emva kokuthenjiswa kwakhe ngemfumba yemali. Ngelishwa lakhe, izinto zange zimhambele kakuhle. Kwaye kwabolekiswa ngaye kwiSuperSport United eye yambuyisela kwiSundowns ekupheleni kwesizini ka-2018/19 nangona kwakukho ithemba lokumthatha ngokupheleleyo. 
Iingxelo ezijikeleze kumajelo endaba kule veki zithi AmaZulu, ebekucingeleka okokuba angamathatha, agqibe kwelokuba angabisamthatha. Isizathu sawo asikacaci kakuhle okwangoku. Kwiinyanga edlulileyo, AmaZulu atyikitye abadlali ababini abebefudula bedlalela Amakhosi: uTsepo Masilela noMario Booysen. ULebese uxelele iMarawa TV okokuba waye kwiSundowns emva kokuthenjiswa ngemfumba yemali kwaye ngoku akalifumani iqela ngoba kukho abantu abahambe besithi ufuna imali eninzi. ULebese ngomnye wabadlali bebhola ekhatywayo abanesiphiwo sokudlala ibhola esingummangaliso. Ukudinga kwakhe iqela yilahleko kwikhola yaseMzantsi Afrika. Kwiinyanga ezigqithileyo, bekukhe kwakho amahum-hum athi u-Itumeleng Khune nabalandeli bafuna uLebese abuyele kwiChiefs – kodwa uBobby Motaung wayikhaba lo nto njengento engasoze yenzeke."	not available
sports	IDowns ihleli phezulu emva kokucambalalisa iBaroka	"IBaroka FC ibokoboko macala emva kokuba ivuthululwe yiMamelodi Sundowns ngo’4-0 kumdlalo we-Absa Premier Soccer League obuvutha bhe eLucas Moripe Stadium namhlanje ebusuku. Umqeqeshi weDowns, uPitso Mosimane, uthe ufuna iqela lakhe ufuna liphumelele ngamagowuli amaninzi namhlanje – abadlali bakhe benze kanye le nto ebeyifuna. Le mpumelelo yaMasandawana iwathathe yawabeka phezulu kwiPSL. Emva kwemidlalo elishumi ngoku iDowns inamanqaku alishumi elinethoba phantsi kwegama layo, ishiya iBaroka ehleli ixesha elide phezulu ngegowuli. Umdlalo okwinqanaba eliphezulu oveliswe liqela likaPitso kuthetha ukuthi ubunganga balo bubuyele kulo. Kulindekele le mpumelelo ibuyise ukuzithemba kubadlali beSundowns egqwidizileyo ekuqaleni kwale sizini ngenxa yokudinwa kwabadlali yimidlalo yeChampions League. 
Motjeka Madisha ungcangcazelise umnatha ngepenela emva kokuwiswa kukaSibusiso Vilakazi kumzuzu wesithathu kwisiqingatha sokuqala. Emva koko uThemba Zwane ufake igowuli lesibini emva kokufumana ibhola entle egotywe kwicala lasekhohlo. Abadlali beBaroka FC khange banikezele ngoba baqhubele phambili nokudlala umdlalo wabo wesiqhelo – kodwa ingxaki abathe bayifumana namhlanje kukuba iSundowns ayibanikanga ithuba lokuhlanganisa iibhola. Lo nto ibangele bangakwazi ukungena kumhlaba weDowns. UPercy Tau uvalelise ngamagowuli amabini – wavalwa umkhusane. Ngoku iSundowns ihleli phezulu kwiPSL emva kokucambalalisa iBaroka engadlala kakuhle namhlanje. Iya kumdlalo wayo olandelayo inamandla emva kokufumana inkuthazo kumdlalo wanamhlanje. 
Mamelodi Sundowns: Onyango, Langerman, Soumahoro (Arendse 35′), Morena, Madisha, Billiat, Kekana, Mabunda, Vilakazi, Zwane, Tau. 
Amalalela: Brimah, Zwane, Arendse, Ngcongca, Manyisa, Lebese, Zakri. 
Baroka FC: Vries, Shaku, Masenamela, Chawapihwa, Banda, Mosele, Kgoetyane, Macha, Madubanya, Mdantsane, Ngalande. 
Amalalela: Masuluke, Motupa, Matloga, Kgaswane, Rethabile, Ntshangase, Mahashe."	not available
politics	Iqale ngamagingxiginxgi ikomishoni ephanda uPhiyega	"IQALE ngamagingxigingxi ikomishoni yophando echotshelwe nguJaji Neels Claassen nephanda ngekamva likaRiah Phiyega njengomkomishinala wamapolisa kweli.  
Le komishoni isekwe ngumongameli weli, uJacob Zuma emva kweziphakamiso ezenziwe nguJaji Ian Farlam obechophele ikomishoni yaseMarikana.  
Ikomishoni kaFarlam yayiphanda ngokukhokelele kwinyhikitya yokufa kwabantu abayi 44 kugwayimbo lomgodi iLonmin lango 2012.  
Amashumi amathathu anesine abulawa ngamapolisa ngomhla we16 ka-Agasti ngo2012, nto leyo eyakhokelela umongameli Zuma ukuba atyumbe ikomishoni eyayichotshelwe nguFarlam.  
Izolo kubekho impikiswano phakathi kwegqwetha likaPhiyega uAdvocate William Mokhari kwakunye negqwetha elikhokele ubungqina uIsmail Jamie.  
UJamie uphakamise ukuba ikomishoni kaClaassen izokwamkela ubungqina obutsha ngaphandle kobo buvele kwikomishoni kaFarlam.  
UMokhari uthe, oko kutshintsha isiseko sale komishoni, kwaye le komishoni ayikwazi ukwenza utshintsho kwindlela ebisekwe ngayo ngumongameli Zuma, nguye kuphela onokwenza iinguqu.  
Emva kwengxoxo mpikiswano ethathe ixesha elide,  uJaji Claassen ugwebe ngelithi, abo bakhokele ubungqina banelungelo lokubiza nabani  na onganika ubungqina, le komishoni ayiphelelanga kuphela kubungqina bekomishoni kaFarlam. emva kwale ngxoxo mpikiswano kuvele ukuba le komishoni ayinakuqhubeka njengoko ingqina lokuqala lidinga itoliki ethetha isiTswana.  
Le komishoni iyaqhubeka namhlanje."	not available
entertainment	Imvumikazi ibhiyozela uthando olutsha ngengoma	"UNALEDI Boltina ubhiyozela uthando olufumaneka kwamanye amazwe kwingoma yakhe entsha ethi African King. 
UBoltina, inzalelwane yaseBhayi eMpuma Koloni, oncokolele I’solezwe lesiXhosa eseNigeria, wenze le ngoma no-Ice Prince. 
“UAfrican King yingoma yothando. Ithetha ngenenekazi elifumana uthando kwilizwe elohlukileyo. Le ngoma ingokubhiyozela uthando lobuAfrika,” kutsho uBoltina ebalisa ngale ngoma. 
Eli gqiyazana laziwa ngeengoma ezifana noYise KaThamsanqa, Indoda, Believe, Enkosi, Golden City noXola Ntliziyo. 
UBoltina udize ukuba kumchulumancisile ukubhala le ngoma. 
“ Ndakhe ndaxelelwa ukuba angekhe ndifikelele eNigeria, ndidibane nesithandwa sam,” kutsho uBoltina, othi kuninzi emakulindelwe kuye. 
“Ndifuna ukumanyanisa ilizwekazi leAfrika ngomculo. Kwaye ndidlala kwifilim entsha yeNollywood, ngoko abantu mabahlale bevule amehlo,” kutsho le mvumikazi. 
Uthi kwiimvumi zaseAfrika angathanda ukusebenza noMaster KG, Fireboy, Burna Boy, Rema, Davido kwakunye noTiwa Savage. 
UBoltina waqala ukuzibandakanya neqonga lolonwabo kwiminyaka elishumi eyadlulayo. 
Wayeneminyaka elishumi elinesixhenxe ngethuba edlala indima ephambili kaRaso kwiThe Lilies. 
“Lo mdlalo wawudlala kwiSABC, wawenzelwe eMakhanda. Emva koko ndineshumi elinesithoba leminyaka ndatyikitywa yinkampani yoshicilelo lomculo iBit Box. 
Le ngoma ifumaneka kuzo zonke iivenkile zomculo kwi-intanethi."	not available
politics	Iyantlukwano kumasipala ngemeko yebala laseGlenmore	"INGQUMBO yabahlali baseGlenmore eNgqushwa malunga nento abayichaza njengokutyiwa kwemali eyayabelwe ukwakhiwa kwebala lezemidlalo kule lali, ibangele uqhekeko kumagosa omasipala waseNgqushwa. 
Yimali ekwizigidi ezithathu zeerandi eyachithwa ngethuba kuphuculwa ibala lezemidlalo laseGlenmore, kodwa ibala lashiyeka linenkunzana nengca eyenza kubenzima ukudlala.  
Ngaphambi kokulungiswa kweli bala kweyoMqungu ngo2016, abahlali baseGlenmore babebamba itumente rhoqo ngePasika kugcwala kuthi qhu ebaleni.  
Kodwa ngoku iphelile lo nto, kuba umasipala umoshe ibala endaweni yokulilungisa.  
Umsebenzi wokuphuculwa kweli bala wawunikwe inkampani kanondyebo weANC eAmathole uOnke Mgunculu, ebizwa njengeMgunculu Trading. 
Igosa lezonxibelelwano kumasipala waseNgqushwa uNcumisa Cakwe, wathi ibala ligqityiwe noxa nje abantu baseGlenmore bengakwazi ukulisebenzisa ngenxa yemeko embi. 
Kodwa kwiveki ephelileyo, uSomlomo waseNgqushwa uNombuyiselo Magingxa uthe imeko yeli bala ibangela umasipala abeyintlekisa. Oku kuza emva koqhankqalazo lwabahlali baseGlenmore neziphaluka abathi bafuna ingcaciso malunga nemeko yeli bala. 
“Siza kuziqwalasela izikhalazo zenu bahlali. Noko imeko yebala laseGlenmore iyasihlebisa singumasipala,” utshilo uMagingxa.  
Ngokwemigqaliselo yomsebenzi wokuphuculwa kweli bala, iMgunculu Trading kwakufanele yenze ezi zinto zilandelayo: Isango elitsha, izindlu zangasese zamadoda namakhosikazi, izindlu zokutshintsha zabadlali, ibala elitsha lebhola yomnyazi, ibala elitsha leBasket Ball, izitulo zokubukela, ibala leembaleki, ukufakela ingca yala maxesha, ukufakela izixhobo zokunkcenkceshela kwanokufakela imijelo yamanzi.  
Kodwa utyelelo lwephephandaba I’solezwe kule lali, lubonisa mfanekiso wumbi. Kutyelelo lwethu, sagangwa libala elingenamfaneleko wazigidi ezithathu. Abahlali banike lo masipala iiveki ezimbini ukuze aphendule kwizikhalazo zabo. Ngethuba esenza udliwanondlebe nephephandaba I’solezwe, uMgunculu wathi: “Umsebenzi ndawugqiba, ze ndanikeza ngesiqinisekiso (isatifiketi) esingqina ukuba umsebenzi ndiwugqibile ngo2016. Akunakugxekwa mna ngemeko yela bala elimoshwe ngabantu futhi liphinde lingakhathalelwa.” 
ULindokuhle Vellem, oligosa lakwaAfesis-corplan kwicandelo lokuhlolwa kwendlela azisa ngayo iinkonzo eluntwini urhulumente, uthi le ntshukumo yabahlali ifanele ukuba sisilumkiso kumasipala waseNgqushwa. “Into esivuyisayo kukuba abahlali baseNgqushwa, hayi eGlenmore kuphela, banolwazi oluphangeleleyo malunga namalungelo abo.”"	not available
politics	Matanzima: Ayingobelungu bodwa abamoshayo ngexesha lengcinezelo	"Obesakuba nguSihlalo weNdlu yeeNkokeli zeMveli eMpuma Koloni, uNkosi Ngangomhlaba Matanzima, uthi ayingobelungu kuphela abamoshayo ngexesha lengcinezelo. 
 
“Nathi njengabantu abantsundu sinezinto esazimoshayo. Umzekelo, abanye abantu babulawa sithi sibatshisa ngamatayari, abanye sabatshisela imizi logama abanye sathengisa ngabo ezintshabeni ngeli xesha bezabalaza kodwa sabangunobangela wokuba babhubhe kuba sabathengisa kwiintshaba,” utshilo uMatanzima. 
 
“Akunakuba ngathi asizange sone thina bantu bantsundu ngexesha lengcinezelo. Ngoko ke masizimise phambi koThixo, sicele uxolo ngezinto ezimbi esazenzayo,” kutsho uMatanzima, owayenguMphathiswa wezoLimo ze waphinda wanguSekela Mphathiswa wezoKhuselo kwiphandle elalisaya kwaziwa njengeTranskei. 
 
Namhlanje (ngoLwesihlanu) uninzi lwabantu lubhiyozela usuku lwenkululeko olwaza ngenxa yosuku lwembali lomhla wamashumi amabini anesixhenxe kweyeSilimela ngo1994, apho abantu boMzantsi Afrika bathabatha inxaxheba okokuqala kunyulo lwentando yesininzi. 
Sithetha nje uMatanzima ukhokela iphulo lokuvuselelwa kozathuzo nezimilo eluntwini iMoral Regeneration Movement kwiphondo laseMpuma Koloni."	not available
sports	ITornado ivuthulule iBuffalo ngamathandathu!	"North End – ITornado FC ivuthulule abakhaya bayo iFC Buffalo ngo’6-1 kumdlalo we-ABC Motsepe League obutshisa eNorth End Stadium ngale njikalanga yanamhlanje. Umdlalo ubunika umdlalo ngeyona ndlela ingathethekiyo ngoba xa kudibene la maqela kubangathi kudibene iNgwe neNgonyama – kwaye lo mdlalo utsale abalandeli abangaphaya kwekhulu. 
Amagowuli weTornado afakwe nguSherwin Smith amathathu, uGeneral Ntobongwana, uCharles Gallagher noMandilakhe Mlota. Elokubika ekhaya kwiBuffalo lifakwe nguMzwandile Cisiea. Isiqalo somdlalo besisihle kakhulu, omabini amaqela abonisile ukuba adlalela ukufumana amanqaku apheleleyo ekupheleni komdlalo. 
YiTornado kodwa enkqonkqoze kuqala kwade kakabini – ngelishwa layo abadlali beBuffalo bakwazi ukuzinqanda ezobhola bezize kakubi. Abadlali beTornado abafana noSmith, uThobile Mkhize, u-Anda Linose noKaleho Motloung nenze umsebenzi oncomekayo kulo mdlalo ngokuthi bawulawule umdlalo esiswini futhi bebehlasela xa kuvela amathuba besebenzisa amacala onke. 
Iyisebenzele ke lo nto iTornado ngoba ikwazile ukufumana igowuli kwangoko kulo mdlalo. Ibingadlali kakubi konke konke nayo iBuffalo, ithe yakufumana igqowuli lokulinganisa elifakwe nguMzwandile obekhathazakakhulu ngomzuzu we-29 yabonakala ibuyela emdlalweni. Iwulawule umdlalo – kodwa iye yohlwaywa yiTornando kanye phambi kokuya kwixesha lokuphumla ekuyiwe kulo ihamba phambili ngo’2-1.  
Kwisiqingatha sesibini, iTornado FC, yiyo elawule umdlalo kwade kwasekuqgibeleni. Umdlalo wayo ubumhle ngoba ubukhatshwa yimvula yamagowuli. IBuffalo ibethwe kukungakwazi ukudlala into ecacileyo xa ingena kumdlalo weTornado. Amatyeli aliqela abadlali bayo bakhabele iibhola phezulu phambi kweempondo zeTornado. 
Umqeqeshi weTornado uyivuyele impumelelo ezuzwe liqela lakhe – kodwa ngoba iqela lakhe belidlala neqela ebelivuma – uthi bekufaneluba babuye namagowuli amaninzi ngaphezulu kweliwafumeneyo. Le mpumelelo izakuyinceda iTornado kwiinzame zayo zokufumana indawo yayo phaya phezulu kwiMotsepe League nangona ukhuphiswano phakamaqela aphambili afana neFuture Tigers ne-EC Bees lunzima kakhulu kule isizini. 
Komnye umdlalo kwakweli bala linye, iSwaraji izibethele iPrides ngo’3-1 kumdlalo obumhle kakhulu kulo ngqatsini yelanga laseMonti namhlanje."	not available
sports	IDowns iya kumdlalo weCaf ingciphuza	"Umqeqeshi weMamelodi Sundowns, uPitso Mosimane, nabadlali bakhe babuyela kwimidlalo yeCaf ngokusesikweni kule veki.  
Nangona iDowns isiya kulo mdlalo inokuzithemba okukhulu emva kokuphumelela iCaf Champions League ngo2016 neCaf Super Cup kwinyanga ephelileyo – kodwa kukho ukungciphuza okuyikhathazayo ngenxa yokwenzakala kwabadlali.  
AmaSandawana amkela iKampala City Council kumdlalo weCaf Champions League ozakube useLucas Moripe Stadium ngo 19:00 ngoLwesihlanu. UMosimane unethemba lokufumana amagowuli nokuba mathathu kulo mdlalo – eyona nto ibalulekileyo kwiqela elidlalela ekhaya. 
 “Baliqela elinzima, izakuba ngumdlalo omkhulu lo. Kufuneka sifake amagowuli ekhaya ngokuba kuba nzima xa singaphandle. Ndilibonile eli qela liphumelela umdlalo ngo 7-0, linomdlali odlala ekunxele ofaka amagowuli. Bayingozi enkundleni yabo, kufuneka sifake amagowuli apha ekhaya,” utshilo uPitso kwiSolezwe. 
“UTiyani Mabunda wenzakele, uHlompho Kekana akakwazanga ukugqiba umdlalo eKapa ngenxa yokwenzakala. Akakayibambi ncakasana indlela esidlala ngayo uLucky Mohomi. Kuye kwanyanzeleka ndonge uBangaly Soumahoro ukuze adlale kulo umdlalo, kanti uWayne Arendse unamakhadi – kodwa sifuna ingcaciso ngawo kwiCaf,” utshilo uJingles. 
IiBrazilians ziyahlonitshwa ngokupheleleyo ngoku kwizwekazi le-Afrika emva komsebenzi omhle kunyaka ophelileyo. Lo nto isanconywa kakhulu nalapha eMzantsi Afrika. Njengokuba emane amaqela eli lizwe adlala imidlalo yeCaf, kukho ithemba lokuba ayakulandela ekhondweni leSundowns namanye. IBidvest Wits ityelela i-Al Ahly kumdlalo ose-Al Slam Stadium ngo 18:00 ngoMgqibelo.  
Lo ngumdlalo omkhulu futhi obalulekileyo kuwo omabini la maqela. KwiCaf Confederation Cup, iPlatinum Stars iya kwiVipers kumdlalo ongoMgqibelo. Kuze kuthi ngeCawe iSuperSport United idlale ne-Al Ahly Shendi kumdlalo oseShendi ngo 18:30."	not available
sports	Amavarara anethemba lokuhle kwiMotsepe League	"Umqeqeshi oyiNtloko waMavarara, uArchie Dyeli, unethemba lokuba impumelelo ezuzwe liqela lakhe ngempelaveki edlulileyo iza kukhuthaza abadlali xa bebuyela kwiABC Motsepe League.  
Amavarara enze imbali ebholeni ekhatywayo ngokuzibekela indawo kumjikelo wesibini weNedbank Cup emva kokubetha iSuper Eagles emdlalweni obumhle eSisa Dukashe Stadium. 
 Emidlalweni elishumi elinesihlanu kwiMotsepe League, eli qela laseKomani liphumelele imidlalo esixhenxe, labethwa kwemine laze ladlala ntanganye kwemine.  
Amavarara anamanqaku angamashumi amabini anesihlanu, kwindawo yokuqala kuthe ngcu iBush Bucks enamashumi amathathu anesine amanqaku kwiMotsepe League yaseMpuma Koloni.  
Akukonakali nto, kodwa kunyanzelekile iqela likaMzunani Mgwigwi lizame ukuqokelela amanqaku apheleleyo phantse kuyo yonke imidlalo yalo elandelayo. 
Omabini amaqela waseMpuma Koloni, Amavarara neChippa United, akwazile ukuzibekala iindawo kumjikelo olandelayo weNedbank Cup.  
Ukuphumelela kweqela laseKomani yinto enkulu kubaphathi balo nakubathandi bebhola baseChris Hani ngokubanzi.  
“Ndivuya kakhulu,” utshilo uArchie Dyeli, iNtloko yezoQeqesho yaMavarara.  
“Kwenzeke into ekudala eyinqwenela usihlalo iqela lakhe lisadlala kwinqanaba elisezantsi. Ndiqinisekile uchulumance kakhulu apho akhoyo,” utshilo uDyeli emva komdlalo. 
Nangona iqela lakhe uDyeli evumile okokuba likhe laphazanyiswa ziingxaki zangaphakathi ezibangele ukubethwa kwalo, kodwa uthe iyabonakala indima eyenziwe nguMgwigwi onikwe uxanduva lokuqeqesha ekuqaleni kwalo nyaka. 
Ngoku Amavarara aza kudibana neBlack Leopards, yona iChippa United ithelekiswe neBidvest Wits.  
“Ndiqinisekile, impumelelo esiyizuzileyo iza kusinceda emidlalweni yethu yeMotsepe League. Emva kokungena kwiNedbank Cup, iqela zange liqhube kakuhle kwade kwatshintshwa nomqeqeshi. Uyabonakala umahluko oko efikile umqeqeshi kwezi veki zine zigqithileyo kwaye abadlali bayabonakala ukuba bayibambile indlela afuna badlale ngayo,” utshilo uDyeli. Amavarara adibana neSpear of the Nation emdlalweni weMotsepe League oza kubanjelwa eKomani ngo15:00 ngoMgqibelo. 
Imidlalo yeMotsepe League: 
Lwesihlanu: Swartkops Valley United vs Sibanye United 
Mgqibelo: Yaka United vs PE Stars; Birmingham City vs Mthatha Bucks; Bisho Stars vs Matta Milan; Bizana Pondo Chiefs vs Highbury FC; Bush Bucks vs Bush Pirates"	not available
sports	Kuyafiwa kwiMTN 8 kule veki!	"Kuzakuqhawuka kuhlangana kule mpelaveki kwimidlalo yeMTN 8 ephakathi kwamaqela amane alwela ukudlala kumdlalo wokugqibela ozakuwanika ithuba lokuthatha indebe. Iqela eliphumeleleyo lizakufumana indebe ekhatshwa zizigidi ezisibhozo zeerandi.  
NgoMgqibelo ngo’20:15 iBidvest Wits ebethe iCape Town City ngo’3-0 kiveki ephelileyo iya eCape Town Stadium kumlenze wesibini – apho kulindeleke ukuba ikhusele amagowuli wayo.  
Lona iqela lika-Eric Tinkler kuya nyanzeleka ukuba lisebenze nzima kakhulu ukuba lifuna ukuguqula iziphumo zeveki ephelileyo. Kanti komnye umdlalo obalulekileyo iChippa United ityelela iMamelodi Sundowns, eLoftus Stadium, ngoLwesithathu weveki ezayo emva kokuba la maqela edlale ntanganye ngeqanda macala eBhayi kwiveki ephelileyo."	not available
politics	UPoqo uth’ umqolo wakhe usithwe ngoonolali	"Ama-Afrika Poqo, iPAC ngamanye, isamile kwelokuba iza kuba naye ummeli eBhisho emva kolu lonyulo nangona nje iziphumo, ukuza kuthi ga ngoku, zingathethi lo nto. 
 
Ngentsimbi yokuqala emini ngoLwesine, emva kokubalwa kweevoti ezikwi-56.2%, iPAC eMpuma Koloni ibineevoti ezikuma-3 528 (okanye u-0.35% weevoti zephondo). 
 
Usihlalo wePAC ephondweni uSandla Goqwana uthe: “Iivoti zethu zisezilalini kwaye sinethemba lokuba siza kuqhuba kakuhle kakhulu. Kodwa ke masiyithethe eyokuba asonelisekanga yindlela esiqhube ngayo ukuza kuthi ga ngoku.” 
 
“Silindele lukhulu kunoku ngenxa yomsebenzi esiwenzileyo kwanendlela abathe basabela ngayo abantu kwinkqubo yethu yokugaya inkxaso. Sisenalo ithemba lokuba siza kuba nabammeli kwiNdlu yoWiso Mthetho eBhisho,” utshilo uGoqwana. 
 
Kusenjalo, uninzi lwamaqela ezopolitiko aseMpuma Koloni aphakamise ukungayithembi inkqubo ye-IEC. 
 
UNqaba Bhanga weDA uthe: “Amagosa akwa-IEC aqinisekisile kuthi ukuba abavoti bayakwazi ukujikeleza izitishi bavote kangangoko banako.” 
 
“Mna lo buqu kwenzekile ukuba ndivote kwisikhululo endingabhalisanga kuso, andatyikityiswa xwebhu. Kuthe nje ukuba kwenzeke njalo safaka isikhalazo nekuthiwa siyaqwalaselwa kuzwelonke,” utshilo uBhanga. 
 
Yena uChris Swepu onguNobhala weAzapo eMpuma Koloni uthe: “Asonelisekanga yindlela i-IEC elusingathe ngayo unyulo.” 
“Abantu bavote kangangoko banako kwaye nendlela yokujonga abavoti ayonelisi kuba ayikwazi ukujonga kwangoku ukuba ubani sele evotile kusini na. Sikuphakamisile oku ne-IEC kodwa ngendlela esibona ngayo akukho kwanto abakwaziyo ukuyithetha ngokuphandle ngelithi iyakwazi ukuthintela,” kutsho uSwepu. 
 
UZama Ntshona weATM uthi i-IEC ayinandlela yokunqanda ubuqhetseba. 
“Eyona nto emandla yinkqubo yokuqinisekisa ukuba umntu uvota kwindawo enye. Inkqubo yokuqinisekisa ukuba umntu akavoti kabini, akanayo u-IEC,” utshilo uNtshona."	not available
sports	IChippa United iya emfazweni enzima ePolokwane	"Emva kwesizini ebenamagingxigingxi aliqela, iChippa United iya kumdlalo wayo wokugqibela kule sizini iqinisekile ngokuhlala kwayo kwiPSL.  
Ubalulekile ke kambe umdlalo wayo wale mpelaveki ngoba ukuba iyaphumelela, lo nto iyakuthetha ukuthi iyangena kwiTop 8.  
Ukungena kwayo kumaqela asibhozo aphambili kuya kuthetha ukuthi yenze umsebenzi omhle xa kuthelekiswa nesizini ka2016/17 ephantse yangena engxakini kuyo.  
Kule mpelaveki iiChilli Boys zijongisa imibombo kwiphondo laseLimpopo – apho kulindeleke kubekho imfazwe xa zisilwela amanqaku amathathu kumdlalo obalulekileyo ophakathi kwazo nePolokwane City ngentsimbi yesithathu eOld Peter Mokaba Stadium. 
Omnye wabadlali ekulindeleke ixhathise ngabo iChippa emdlalweni ngumdlali wasesiswini, uAbel Mabaso.  
Le ndedeba yaseThekwini yenze umsebenzi oncomekayo kwiChippa ukusukela ekuqaleni kwesizini.  
Kubekho iinguqu eziliqela kwicala labaqeqeshi, kodwa uMabaso ukwazile ukusetyenziswa ngabo bonke.  
“Sisebenze nabaqeqeshi abathathu kule sizini. Kwicala lam, ndingatsho ukuba indincedile lo nto ngoba ndiye ndakwazi ukunxulumana neendlela abasebenza ngazo ezahlukeneyo.  
Indawo endidlaliswa kuyo ngoku indikhulisile emdlalweni wam kwaye ndikwazile nokulincedisa kakhulu iqela kwicala lamagowuli nokudala amathuba,” utshilo uMabaso kwelo phephandaba. 
IiChilli Boys ziya kwiPolokwane zikhululekile kwaye belulamile nabadlali abafana noMark Mayambela obekhonkxwe ngumonzakalo. Nangona umqeqeshi weChippa, uVladislav Herci, ebengayithanda into yokungadlalwa kwemidlalo kwiPSL kwiveki ephelileyo – kodwa uncedakele ngoba abadlali bakhe baya kumdlalo wokugqibela iingqondo zabo zihlaziyekile.  
Amanqaku amathathu ngawo kuphela aya kuqinisekisa ukuba iChippa ingena kwiTop 8 ityeli lesibini ukusukela ngo2010. 
Imidlalo yePSL: 
NgoMgqibelo: Maritzburg United vs Golden Arrows @Harry Gwala Stadium, 15:00; Ajax Cape Town vs Kaizer Chiefs @Cape Town Stadium, 15:00; Orlando Pirates vs Free State Stars @Orlando Stadium, 15:00; SuperSport United vs Baroka FC @Lucas Moripe Stadium, 15:00; Platinum Stars vs Bidvest Wits @Royal Bafokeng Stadium, 15:00; Bloemfontein Celtic vs Mamelodi Sundowns @Dr Molemela Stadium, 15:00; AmaZulu FC vs Cape Town City @King Zwelithini Stadium, 15:00"	not available
sports	IiChilli Boys zabelene ngamanqaku neSundowns	"IMamelodi Sundowns ikhalela amathuba engawasebenzisanga emva kokubambana ngo 1 – 1 neChippa United kumdlalo wePSL obudlalelwa eSisa Dukashe Stadium namhlanje ebusuku. 
Ingqele nemvula khange ibathintele abalandeli bebhola abazalise ibala kuba befuna ukubeka umdlalo, onqabileyo kubo, okwizinga eliphezu, phakathi kwawona maqela adlala umdlalo ophucukileyo kule sizini. 
Isiqalo somdlalo besingaqaqambanga nanjengoko bekulindelwe, iindwendwe zizo ebezisukele kuqala emdlalweni. UZakri Yannick, obehlasela kwicala lasekholo, ebethande kuba yinkathazo kwimizuzu yokuqala. ULucky Mohomi, uTeko Modise noTiyani Mabunda ngabo abalawule umdlalo esazulwini, bebane ukutyala iibhola kuLeonardo Castro obegadwe kakhulu nguKristopher Bergman emva. 
UThamsanqa Sangweni, obelikhonkco phakathi kweefolosi nabadlali basemva, uzamile ukuhlanganisa izinto noSandile Zuke. Ithe isadlala kakuhle iChippa United wasuka wenza idemesha uWayne Arendse ngomzuzu weshumi elinesibhozo kwisigaba sokuqala. Kuye kwanyanzeleka iiChilli Boys zenyuse umxakatho ngoba ezikaPitso Mosimane bezifuna ukuzigubungela kuphele ngazo. 
Igowuli liyinike amavili iDowns, abadlali bayo babuye bephindelela kumhlaba weChippa – kodwa yazinceda ngokungaxhamazeli. Izinto zijikile xa kanye kushiyeke ishumi elinesihlanu lemizuzu. Amakhwenkwe kaDan Malesela awuthathele kuwo umdlalo ade avuzwa ngomzuzu wamashumi amathathu anesihlanu ngethuba uRhulani Manzini afaka ipenela. 
Athathe apho ebeyeke khona kwesesibini isiqingatha, ilelo nelo lizama igowuli lesibini. UThemba Zwane, obengakhathazi kakhulu kulo mdlalo uphantse wenza ingxaki emva kokugoba ibhola kamnandi ekhohlo – ngelishwa lakhe ifike kuYannick sele tshibilika ngenxa yobumanzi. Uhlanganise iibhola ezintle uMenzi noThopola eziphantse zayonzakalisa iDowns emva. Macala omabini ebekhona amathuba wokuphumelela umdlalo – kodwa bekunzima ukudlala eSisa Dukashe Stadium ngenxa yobumanzi. Abaqeqeshi bala maqela bonelisekile yindlela amaqela wabo adlale ngayo phantsi kweemeko ezinzima."	not available
politics	Bayanyhilana abaxhasi bakaMabuyane noMasualle	"ABAXHASI bakaNobhala weANC eMpuma Koloni, uOscar Mabuyane, bathi ukulityaziswa kwenkomfa yalo mbutho ephondweni ziinzame nje zabantu abachasene noMabuyane abafuna ukumbona ephulukana nogqatso lokuba nguSihlalo weANC ephondweni.  
Oku kuza emva kokuba inkomfa ebihlelelwe ukuba izakubanjwa eMonti iintsuku ezine ukusukela ngomhla wamashumi amathathu kule nyanga, ithe yanqunyanyiselwa umhla wamashumi amabini anesixhenxe kweyoMsintsi.  
Kule nkomfa, uMabuyane uzakube equbisana noSihlalo weANC kweli phondo uPhumulo Masualle, okwayiNkulumbuso.  
Isizathu sokunqunyanyiswa kwale nkomfa, ngokokutsho kwembalelwano ekhutshwe nguMabuyane, kukuba amasebe aliqela athe avakalisa ukungaxoli ngemigaqo ethile yeenkqubo zale nkomfa. 
Kodwa omnye weenkokeli eziphezulu kwiANC, ongumxhasi kaMabuyane, uthi ukunqunyanyiswa kwale nkomfa ziinzame zeqela elixhasa uMasualle zokuba kubekho ulibaziseko lwangabom. “Into embi kuyo yonke le nto, kukuba iqela likaMasualle lisebenzisa izixhobo zikarhulumente ukulwa uMabuyane.  
Ngokokubona kwethu amasebe aliqela sele evakalisile ukuba axhasa uMabuyane. “Iqela likaMasualle lithe lakubona oku, laqonda ukuba malenze konke okusemandleni kulo ukulibazisa le nkomfa,” utshilo ongumxhasi kaMabuyane.  
Kodwa enye inkokeli yeANC, exhasa uMasualle, ithi iqela likaMabuyane lenza nje ingxokolo kumaqonga ezonxibelelwano afana noTwitter noFacebook.  
“Bayayazi ukuba izinto azibahambeli kakuhle emasebeni. Kaloku masikhumbule ukuba kwinkomfa, abona bantu babalulekileyo ngabathunywa aba bavotayo. Abanye aba benza ingxokolo bathetha nje.  
“Thina sithe gqolo ukugayela inkxaso uPhumulo kuba sifuna kubekho ubunye kweli phondo,” utshilo umxhasi kaMasualle. Amalungu ekomiti embaxa yeANC (NEC) alapha eMpuma Koloni ukumamela izikhalazo zamasebe. Amasebe angekazibambi iindibano zawo (BGM) anikwe de kube ngomhla wokugqibela kweyeThupha."	not available
sports	UMotaung ukhumbula intlekele yase-Orkney!	"Usihlawe weKaizer Chiefs, uKaizer Motaung, uthe abantu abangamashumi amane anesibini ababhubhela e-Orkney Stadium, bayakuhlala bekhunjulwa. 
Namhlanje kuphele amashumi amabini anesithandathu eminyaka ukusukela ngala mhla kwathi kwehla le ntlekele emva kokunyathelana kwabantu ababefuna ukungena ebaleni ekwakudlalwa kulo umdlalo owawuphakathi kweKaizer Chiefs ne-Orlando Pirates 
Le ngozi yenzeka kanye emva kokufakwa kwegowuli lokulinganisa yifolosi yaMakhosi eyayisoyikwa kakhulu ngalo mihla, uFani Madida. 
“Bonke abaswelekayo sakuhlala sibakhumbula,” utshilo uMotaung kwikhasi lomnatha leChiefs. 
“Apha kwiChiefs, sinendlela yethu esenza ngayo izinto – sithi sikhumbule izinto ezintle nezo zimbi eziyinxalenye yembali yethu. Intlekele yase-Orkney yinto embi kuthi. Unyaka nonyaka, senza isikhumbuzo sabo bawayo ngalo mhla. Yiyo lo nto sagqiba kwelokuba sidlale umdlalo wamagqala egameni labo ngo’2015. Sileli qela, sifuna ukudlulisa amazwi ovelwano kwiintsapho nezalamane zabo bonke abaswelekayo,” utshilo uMotaung. 
Umdlali weChiefs ngalo mihla, u-Ace Khuse, uthe uyasikhumbula esosithwakumbe esanyanzela ukumiswa komdlalo. “Seva sikwigumbi lokunxibela ukuba umdlalo awuzukuqhubela phambili. Sabona xa siphuma ebaleni ukuba kwenzeke into embi ebaleni. Uninzi lwabadlali bakhala kakhulu bakuva ezi ndaba ngala mhla,” utshilo uKhuse."	not available
politics	Urhulumente uceba izindlu neebhasari kwabenyhikityha yaseBhisho yango1992	"INKULUBAPHATHISWA uOscar Mabuyane uthi urhulumente ukwinkqubo yokunceda ngeenkonzo iintsapho zamaxhoba kwakunye nabo basinda kwinyhikityha yokubulawa kwabaqhankqalazi eBhisho ngo1992. 
Ngomhla wesixhenxe kweyoMsintsi 1992, amajoni karhulumente wephandle elalisaziwa njengeCiskei athulula iimbumbulu kubaqhankqalazi ababefuna kupheliswe inkqubo kazimelegeqe wela phandle. Oko kwabangela ukuba kubhubhe abantu abangamashumi amabini anesibhozo ze konzakala abangaphaya kwamakhulu amabini. 
NgoLwesibini urhulumente wephondo kuquka neentsapho zamaxhoba, kuquka nabo bathi basinda kule nyhikityha, bebekwisiza saseBhisho apho badutyulelwa khona abaqhankqalazi. 
“Kulo nyaka sikunyaka wamashumi amabini anesixhenxe kwidemokhrasi yethu kwaneminyaka engamashumi amabini anesithoba wenyhikityha yokubulawa kwabantu eBhisho,” utshilo uMabuyane. 
“Noxa nje sizenzile ezinye zezinto zokukhumbula abo babhubhela kule nyhikityha ngomhla wesixhenxe kweyoMsintsi [1992], sisenendlela ende ekufanele siyayihamba ukuze sixhamlise ngobomi obungcono kumntu wonke. 
“Singabokuqala ukuvuma ukuba bekufanele ukuba senze lukhulu ukunika imbeko egameni [labo badutyulwa kule nyhikityha],” kutsho uMabuyane. 
UMabuyane uthi “njengorhulumente okhathalayo, siyayiqonda eyokuba uninzi lwamaqhawe namaqhawekazi [la athi abhubha kule nyhikityha] ashiya ngasemva izalamane zilambatha”. 
“Siyalele urhulumente wephondo ukuba anike ingqwalasela abasindayo kwakunye neentsapho zamaxhoba ale nyhikityha mayelana neenkonzo ezifana nezindlu. Isebe lezobulungisa lixakekile yinkqubo yokunikeza iibhasari kubantwana bamaxhoba  kwanabo bathi bonzakala kule nyhikityha,” utshilo uMabuyane."	not available
sports	Coetzee: Ngumsebenzi onzima ukuqeqesha iSpringboks	"Inzalelwane yaseRhini, uAllister Coetzee, ibhengezwe njengomqeqeshi oyintloko weSpringboks isithuba seminyaka emine.  
Esi sibhengezo senziwe ngumongameli weSARU, * -Oregan Hoskins, izolo apho athe ukuqeshwa kukaCoetzee kubonakalisa isiqalo esitsha kumbhoxo waseMzantsi Afrika. 
UCoetzee (52) wayengumncedisi mqeqeshi weSpringbok ngonyaka ka-2000, waphinda wancedisa uJake White ukusuka kunyaka ka-2004 ukuya ku-2007. Lo kaCoetzee ufika kwiSpringbok ngexesha apho abadlali abaninzi ababengamaqhawe kwindebe yehlabathi ka-2007 sele beyekile ukudlala umbhoxo.“Ukuqeshwa kukaCoetzee kuthetha isiqalo esitsha kumbhoxo waseMzantsi Afrika kwinqanaba eliphezulu, kwaye kubonakalisa ukuba uyakude umbhoxo kweli lizwe,” utshilo uHoskins 
.“U-Allister nguye oye wankqenkqeza phambili kubagqatswa kwesi sikhundla xa sijonga imbali yakhe embhoxweni. Uwuqonda kakhuhle umbono wethu ongenguqu ngokwebala embhoxweni, kunye nomfanekiso azakube ewumele njengomqeqeshi weSpingbok.  
Ndiyavuya ukumamkela kwakhona kwigqiza leSpringboks.” Impumelelo kaCoetzee kwinqanaba leSuper Rugby nakwiCurrie Cup imbeka phambili njengomnye wabaqeqeshi abanamava abakhe baqeqesha iSpringboks. Uthathe inxaxheba kwimidlalo engamashumi amathandathu anesithandathu yeSpringbok, ubengumqeqeshi weStormers ukusuka kunyaka ka2010 ukuza kutsho kunyaka ophelileyo. Uchithe isizini elisekela mqeqeshi kwiiSharks nakwi-EP Kings. UCoetzee uthi, liwonga kuye ukuqeqesha iSpringboks. 
“Lo msebenzi uzanoxanduva olukhulu kuba abalandeli bobhoxo abazingcayo basoloko befuna impumelelo kwiSpringbok ngalo lonke ixesha,” utshilo uCoetzee. 
“Umbhoxo uthandwa kakhulu kwilizwe loMzantsi Afrika.” 
Umphathi wezemidlalo uFikile Mbalula uvuyisene noCoetzee ngelithi kufuneka aqhubekeke nomgomo weSpringbok wokuphumelela imidlalo neetumente."	not available
politics	Limilisele umxholo wenyanga wamanina isebe elijongene nabasetyhini kwi-ofisi kamongameli	"Isebe elijongene nemicimbi yamanina kwi ofisi kamongameli weli uJacob Zuma phantsi komphathiswa uSuzan Shabangu limisele umxholo ekuzakuxhentswa kuwo ngamanina kulenyanga ka Agasti. Sele iyiminyaka engamashumi amathandathu athi aqhuba uqhankqalazo amakhosikazi eli aphuma kwintlanga ezahlukileyo echasene nenkqubo yokuphatha amapasi eMzantsi Afrika.Kulo nyaka elisebe limisele umxholo othi “Umanyano lamanina,kusisiwa uMzantsi Afrika phambili”. Ngo Mvulo waleveki elisebe lithethe namajelo endaba lichaza inkqubo ezakulandelwa ukubhiyozela lenyanga yamanina. 
  
Elinye lamagqala ayekho ngonyaka ka 1956 xa kwakuqhutywa oluqhankqalazo uSophie De Bruin ukhokele igqiza ebelisinge kwingcwaba lika Helen Joseph nelika Lilian Ngoyi eRawutini. Lenyanga yamiselwa ngokusemthethweni kweli ukuqwalasela ngoku kodwa indima edlalwe ngamakhosikazi kumzabalazo, kwanokunika imbeko kulomanina athi ancama ubomi bawo. Ukutyelela lamangcwaba kuququzelelwe kwiAhmed Kathrada Foundation ngenjongo zokunika imbeko kulamanina"	not available
sports	UPitso akalali buhlayo ngenxa ka-Onyango	"Umqeqeshi weMamelodi Sundowns, uPitso Mosimane, uthandazela umdlali uDenis Onyango alulame kumonzakalo anawo phambi komdlalo obaluleke kakhulu weCaf Champions League. 
 Le yiveki exakekileyo kakhulu kwiDowns. Ngokuhlwa kwangomso yamkela i-AS Vita Club yaseDRC kumlenze wesibini womdlalo weChampions League obalulekileyo ozakube useLucas Moripe Stadium. NgoMgqibelo iSundowns iqubisana neentshaba zayo ezinkulu i-Orlando Pirates kumdlalo weNedbank Cup. Ingxaki ajamelene nomqeqeshi weli qela ayomidlalo enzima nje kuphela, kukho nabadlali abaliqela ababhilwabhilwa ngoogqirha ngenxa yokwenzakala. Omnye umdlali uPitso oyame ngaye kakhulu ukuzothi ga kule sizini ngu-Onyango.  
Lo nozinti uphoswe ngumdlalo wempelaveki ephelileyo obuphakathi kweDowns neJomo Cosmos emva kokonzakala kumdlalo owawuseKinsasha eDRC kwiveki engaphaya kwephelileyo. Yabethwa iSundowns ngo’1-0 kumlenze wokuqala weChampions League. Kutshanje uPitso udize iinkcukacha zomonzakalo ka-Onyango. “Akalimalanga kangako. Ndinethemba lokuba uyakuba khona kumdlalo wangoLwesithathu. Sinomdlalo onzima, kufuneka sifake amagowuli,” utshilo uPitso. IDowns inomsebenzi omkhulu wokuguqula izinto ukuze ikwazi ukudlulela kumjikelo olandelayo wolu khuphiswano.  
Eli qela laseDemocratic Republic of Congo linzima ngoba linabadlali abanobuchule bokudlala ibhola – kodwa uJingles uthi unalo ithemba lokufumana iziphumo ezihle enkundleni yeDowns. “Ndizithembile iifolosi zethu zingawafaka amagowuli. Sinethemba akukho nto ingenokwenzeka xa ujonga into eyenziwe ngu-Athletico Madrid. Sijongana nomdlalo ubemnye ngexesha,” utshilo uPitso. IiBrazilians zikwindawo yokuqala kwiPremier Soccer League kodwa ukuqhubela phambili kwazo kwiCaf Champions League kuxhomekeke kulo mdlalo wangomso."	not available
entertainment	Isakhono sikaVathiswa simse eGwadana	"UMDLALI, umlawuli nombhali wemidlalo yeqonga, uVathiswa Bunguza, udlala indima ephambili kumdlalo osanqulunqwayo othi ‘Gwadana.’ 
UBunguza udlala indawo kaMaMpondo kule filim. 
Ebexakekile kule veki, esendleleni esuka eGwadana eDutywa, nalapho beyinxalenye yeqela elenza lo mdlalo mtsha. 
IGwadana ngumdlalo omtsha weKumkani Pictures. 
“KwiGwadana ndiligqirha elibizwa uMaMpondo nelikhawulezayo ukubona izinto ezenzekayo kule lali yaseGwadana, futhi elinoxanduva lokulwa nomkhosi wamagqwirha okhokelwa lelikhulu elinguNkanyamba kunye noNgangolwandle,” uBunguza ebalisela I’solezwe lesiXhosa ngendima yakhe. 
UBunguza, inzalelwane yaseThembisa, eDimbaza, wenze amabanga aphantsi eMetele naseMnxesha, wenza aphezulu eRichard Vara High naseBreidbach, apho aphumelele khona imatriki. 
Uthi uthando lwakhe lokudlala kwimidlalo yeqonga lwaqala ngo2002 asakufika eLovedale College, apho wafunda khona iPerfoming Arts. 
“Emva kwebanga leshumi ndandingazazi ukuba ndifuna ukwenza ntoni. Ukufika kwam eLovedale College ndabona izifundo zePerfoming Arts, ndazithanda, kanti ziza kungena ngamandla kum,” kutsho uBunguza. 
UBunguza uthi usebenze kakhulu nowayengumhlohli wakhe esikolweni uMnu Diniso, wasebenza eSteve Biko Foundation eQonce njengeGosa leQonga phantsi kukaMandla Mbotwe. 
Uthi apho babesenza imidlalo eliqela yokuhlonipha uSteve Biko, efana no-The Giant In Him neNzulu Yemfihlakalo. 
Ukwadlale nakumdlalo othi Imbokodo no-The Story of the African Choir owaboniswa kwiNational Arts Festival. 
“Ukanti kungoku nje ndiphuma ndingena kwiiprojekthi eziliqela njengefreelancer, ndisebenza neMdantsane Art Centre, sisenza ifilim ethi Kasi Live, apho ndingomnye wabadlali abaphambili khona. 
Ndikhe ndasebenza neKumkani Pictures ngaphambili, sisenza ifilim ethi iXakatho sikunye noLuthuli Dlamini.” 
UBunguza waziwa kakhulu kwibali loMhlobo Wenene FM elithi ‘Ithini Na Le Nto – Leyo yimfihlelo yobomi, apho adlala indima kaVuyokazi, oyintombi kaSkhulu, okwayinkosikazi kaGibson. 
Le nzwakazi imatasatasa nakwisikolo saseGinsberg, iCharles Morgan, nalapho beneprojekthi ebizwa Artists in Schools. 
UBunguza uthi ofuna ukungena kwicandelo lemidlalo yeqonga kufanele anyamezele kuba izinto zithatha ixesha ukulunga. Ukwayimvumi, ucula kwiqela lomculo elibizwa Abantwana Bomgquba. 
“Sicula umculo wesintu singamalungu amathathu. Sikhwele kumaqonga aliqela sihamba noNtsika Ngxanga, sicula ingoma ethi “uNonkala”. 
“Sicule eJohannesburg Theatre, eMarket Theatre kunye naseBoardwalk ICC, kungoku nje sisazama indlela yokushicilela iingoma zethu,” uvale ngelo uBunguza."	not available
entertainment	Imvuselelo Yengoma igalelekile eFort Hare!	"YIMVUSELELO, ingoma, intshumayelo nenkuthazo kwiYunivesithi yaseFort Hare kwinyanga ezayo.  
Lo mcimbi uzakube ubanjelwe eBlue Auditorium, kwikhampasi yeli ziko-mfundo eseDikeni ngomhla we-7 kuCanzibe/Meyi 2016.  
Le mvuselelo iza ne-Inathinkosi Music Entertainment ibambisene neForte FM kunye neMethodist Student Society.  
Ecacisela I’solezwe lesiXhosa ngalo mcimbi, uInathinkosi Jimta ongumququzeleli weMvuselelo Yengoma uthe: “Siyaqala ukwenza imvuselelo elolu hlobo singamalungu eGuild aseWesile. Ziqhele ukwenziwa iimvuselelo, kodwa le yangalo mhla inomahluko,” uphawule watsho uJimta. 
Uthi le mvuselelo izakube ingavuseleli nje kuphela, kodwa izanethemba kwabo balahlekelwe lithemba. “Sithe xa sihleli siyicwangcisa, sabona ukuba masiyenze ibeluhlobo lweGospel Show, nalapho kuzakube kunikwa ithemba, ubungqina nemvuselelo ngaxeshanye.”  
UJimta uphinde waveza okokuba, imali eqokelelwe kule mvuselelo izakuya kwingxowa yokuxhasa iMethodist Student Society.  
Iimvumi ezizakutsholoza eqongeni ziquka * -Inathinkosi Jimta, Unathi Ndzube, Bulelani Koyo (Umhlobo Wenene), Phumla Mfene, Siyanda Dyonase, Ruth Nongogo, Lutsha Yolelo nabanye abaliqela. 
 UMbuyi Kasana uzakube engumbhexeshi wetheko. Amangeno emnyango axabisa i-R100 ngelixa abafundi bona bezakuhlawula imali engange-R50."	not available
sports	Abethiwe kwakhona Amajita kwiWorld Cup	"Izinto aziwahambelanga kakuhle kwaphela Amajita kumdlalo wesibini kwindebe yehlabathi. Kukhangeleka ngathi uMzantsi Afrika uzakuhlanjiswa ijesi kwakusasa emva kokubethwa yi-Italy ngo’2-0 kumdlalo we’2017 FIFA World Cup obubanjelwe eSuwon Cup Stadium namhlanje. Ngempelaveki edlulileyo, Amajita aphise ngomdlalo kwisigaba sesibini kumdlalo ngethuba ebethwa ngo’2-1 yiJapan kwakule nkundla inye.     Amataliyane ahlasele zibekwa kulo mdlalo, ngokuqinisekileyo aye kulo mdlalo eyifunde ngokupheleleyo indlela adlala ngayo Amajita. Unozinti woMzantsi Afrika, uMondli Mpoto, uye wanyanzeleka asebenze kwimizuzu yokuqala kulo mdlalo. Emva kwemizuzu embalwa, amakhwenkwe kaThabo Senong akwazile ukungena emdlalweni kwatsho kwabonakala nooLuther Singh.      Abadlali be-Italy babuye ngamandla kwisigaba sesibini somdlalo, uMpoto uzijulile kwakhona evala ibhola embi ebeikhatywe nguFavelli. Asindile kwakhona Amajita ngethuba ibhola egotywe ngobuchule nguGiuseppe Pezzella enqandwe yipali kungekapheli namashumi amabini emizuzu kwisigaba sokuqala somdlalo. Kwimizuzu embalwa emva koko uWiseman Meyiwa uye wohlwaywa ngusompempe kuba esithi udlale kakubi uRiccardo Orsolini ngaphakathi kumhlaba kanozinti. Loo penela ifakwe kwanguye u-Orsolini.     Kuyiwe kwixesha lokuphumla Amataliyane ehamba phambili ngo’1-0 kulo mdlalo. Kwisigaba sesibini, ifake uxinizelelo kwakhona i-Italy – kangangokuba iye yafuma igowuli lesibini elifakwe nguFavelli ngomzuzu wamashumi amahlanu anesixhenxe. Uphele mdlalo uMzantsi Afrika ungafumananga nelobika igowuli kulo mdlalo. Ukubethwa koMzantsi Afrika kunciphise amathuba [wawo] wokudlulela phambili kule midlalo yendebe yehlabathi. USenong uvumile ukuba umdlalo ubunzima futhi neqela lakhe libethiwe.    South Africa U-20: Mpoto, Frosler, Modise, Malepe, Mthethwa, Meyiwa (Mokoena 60′), Cele (Makgalwa 46′), Mbatha, Margeman, Singh, Jordan (Kodisang 73′). Italy U-20: Zaccagno, Scalera, Barella (Pessina 33′), Romagna, Coppolaro, Orsolini, Mandragora, Favelli, Pezzella, Panico (Cassata 69′), Ghiglione (Vitale 85′).  
Izinto aziwahambelanga kakuhle kwaphela Amajita kumdlalo wesibini kwindebe yehlabathi. Kukhangeleka ngathi uMzantsi Afrika uzakuhlanjiswa ijesi kwakusasa emva kokubethwa yi-Italy ngo’2-0 kumdlalo we’2017 FIFA World Cup obubanjelwe eSuwon Cup Stadium namhlanje. Ngempelaveki edlulileyo, Amajita aphise ngomdlalo kwisigaba sesibini kumdlalo ngethuba ebethwa ngo’2-1 yiJapan kwakule nkundla inye. 
  
  
Amataliyane ahlasele zibekwa kulo mdlalo, ngokuqinisekileyo aye kulo mdlalo eyifunde ngokupheleleyo indlela adlala ngayo Amajita. Unozinti woMzantsi Afrika, uMondli Mpoto, uye wanyanzeleka asebenze kwimizuzu yokuqala kulo mdlalo. Emva kwemizuzu embalwa, amakhwenkwe kaThabo Senong akwazile ukungena emdlalweni kwatsho kwabonakala nooLuther Singh.  
  
  
Abadlali be-Italy babuye ngamandla kwisigaba sesibini somdlalo, uMpoto uzijulile kwakhona evala ibhola embi ebeikhatywe nguFavelli. Asindile kwakhona Amajita ngethuba ibhola egotywe ngobuchule nguGiuseppe Pezzella enqandwe yipali kungekapheli namashumi amabini emizuzu kwisigaba sokuqala somdlalo. Kwimizuzu embalwa emva koko uWiseman Meyiwa uye wohlwaywa ngusompempe kuba esithi udlale kakubi uRiccardo Orsolini ngaphakathi kumhlaba kanozinti. Loo penela ifakwe kwanguye u-Orsolini. 
  
  
Kuyiwe kwixesha lokuphumla Amataliyane ehamba phambili ngo’1-0 kulo mdlalo. Kwisigaba sesibini, ifake uxinizelelo kwakhona i-Italy – kangangokuba iye yafuma igowuli lesibini elifakwe nguFavelli ngomzuzu wamashumi amahlanu anesixhenxe. Uphele mdlalo uMzantsi Afrika ungafumananga nelobika igowuli kulo mdlalo. 
Ukubethwa koMzantsi Afrika kunciphise amathuba [wawo] wokudlulela phambili kule midlalo yendebe yehlabathi. USenong uvumile ukuba umdlalo ubunzima futhi neqela lakhe libethiwe. 
 
  
South Africa U-20: Mpoto, Frosler, Modise, Malepe, Mthethwa, Meyiwa (Mokoena 60′), Cele (Makgalwa 46′), Mbatha, Margeman, Singh, Jordan (Kodisang 73′). 
Italy U-20: Zaccagno, Scalera, Barella (Pessina 33′), Romagna, Coppolaro, Orsolini, Mandragora, Favelli, Pezzella, Panico (Cassata 69′), Ghiglione (Vitale 85′)."	not available
sports	Ibuyile iMzantsi Super League!	"NgoLwesihlanu, kuqala isiqendu esitsha seMzansi Super League esungulwe kunyaka ophelileyo. Imidlalo yalo nyaka iza kuqala ngomso kusasa.  
Amaqela aza kuthatha inxaxheba yiJozi Stars, iTshwane Spartans, iDurban Heat, iNelson Mandela Bay Giants, iPaarl Rocks neCape Town Blitz. Iqela ngalinye linabadlali abalishumi elinesithandathu. Abanye babadlali abaziwayo ekulindeleke babekhona kwimidlalo yoMzansi Super League baquka uFaf Du Plessis, uKagiso Rabada, uDale Steyn, uJP Duminy no-AB de Villiers. Ngomso iJozi Stars iqubisana neCape Town Blitz, iDurban Heat yamkela iTshwane Spartans ngoMgqibelo, iPaarl Rocks idlala neBlitz ize iBay Giants yamkele iJozi Stars, eseSt George’s Park ngeCawe."	not available
entertainment	Umabonakude uzilele uGagashe noLefty	"ABATHANDI bezolonwabo, ingakumbi umabonakude eMzantsi Afrika basothukile kukusweleka komakhwekhwetha wemidlalo kamabonakude uAllen Booi.  
UBooi, oswelekele ekhayeni lakhe ngoMvulo wale veki, waziwa kwimidlalo kamabonakude eliqela efana noGenerations, Ubambo Lwam, Muvhango, Isidingo, Soul City, Backstage, Mponeng, After Nine, Zero Tolerance, Zone 14, Zabalaza, Tsha Tsha, Society, Room 9, Jozi Streets, Isibaya, Igazi, The Queen, A Place Called Home, Intsika, 90 Plein Street ne-Intersexions.  
Iindaba zokunduluka kukaBooi emhlabeni zifika kanye ngethuba eli lizwe lisazikhoth’ inxeba emva kokusweleka kwelinye igqala lemidlalo kamabonakude, uMary Twala, emva kokugula ithuba elide.  
Ukubhubha kukaBooi kungqinwe yinkampani ebimphethe iTrinity Management. 
Amalungiselelo omngcwabo bengekabhengezwa ngethuba sibhala eli nqaku.  
Kusenjalo, elinye igqala likamabonakude uDuma Mnembe, obhubhe ngoLwesihlanu emva kokuquleka kwikhaya lakhe eliseMzimhlophe eSoweto, uza kungcwatywa kule mpelaveki.  
Lo mlingisi, 65, waziwa ngendima yakhe kaBheseni kumdlalo kamabonakude wakudala uHlala Kwabafileyo, kwakhona, wadlala indima kaLefty kuVelapi. Inkonzo yakhe yesikhumbuzo iza kuba namhlanje [Lwesine]."	not available
politics	Liqhube kakuhle iphondo kubhaliso lovoto	"Baphume ngobuninzi babo abantu abatsha bephondo leMpuma Koloni ukubhalisela ukuvota ngempelaveki.  
Ngokwengxelo yeKomishoni yezoloNyulo eZimeleyo, (IEC) bangaphaya kwamawaka angamashumi asixhenxe anesine (74 135) abantu abatsha abaphakathi kweshumi elinesithandathu (16) ukuya kumashumi amabini anesithoba (29) baseMpuma Koloni abathe babhalisela ukuvota besebenzisa eli thuba. 
 Le ngxelo ihambisa ithi, ngabantu abatsha abaphakathi kweminyaka elishumi elinesithandathu ukuya kumashumi amabini anethoba ubudala abathe bahambela izikhululo zokubhalisela ukuvota kwiindawo ezahlukeneyo zeli phondo. 
Iphondo leMpuma Koloni lihleli kwindawo yesithathu xa lithelekiswa namanye amaphondo  athe aqhuba kakuhle ukubhalisela ukuvota.  
IKwaZulu Natal ihleli kwindawo yokuqala ngabantu abatsha abakwikhulu namashumi asibhozo anesithandathu amawaka, ize ilandelwe liRawuti ngabantu abatsha abakwikhulu namashumi amahlanu amawaka. Inkqubo yokubhalisela ukuvota igagene neengxaki ezininzi kweli leMpuma Koloni.  
Oyintloko ye-IEC kweli phondo uThami Mraji uthi, zibekho iindawo ezibanike ingxaki. “Kwizikhululo ezisixhenxe akukhange kuqaliswe ukusetyenzwa ngenxa yoqhankqalazo labahlali abakhalazela iinkonzo.”  
Le komishoni yenze amazwi ombulelo kubantu abatsha kuzwelonke ngokusabela umkhwazo wokuba beze kubhalisela ukuvota. 
 Le ngxelo ihambisa ithi, kubantu abaqalayo ukubhalisela ukuvota amashumi amahlanu anesibini ekhulwini eepesenti ngabantu basetyhini lo gama amashumi amane anesixhenxe ingamadoda.  
I-IEC ithi, abantu banegunya lokutyelela ii-ofisi zale komishoni besiya kujonga amagama nezinye iinkcukacha zabo lo gama eli thuba lisavulelekileyo."	not available
business	Bakhahlela kwigorhakazi leshishini loonoteksi	"IXESHA ibiyimizuzu elishumi phambi kwentsimbi yesihlanu malanga ngoMvulo umhla weshumi elinanye, ngaphakathi endlini kwaNoluntu Mahashe yabe isitsho ngentsholo emnandi ikwayala icula uNzulu yeMfihlakalo, phandle ke yabe igalela ngamandla imvula. 
Oku kungenxa yokuba kwikhaya likamam’ uMahashe eMorningside eMonti, bekukho iqela labazili bekhokelwa nguMphathiswa wezoThutho noKhuseleko uWeziwe Tikana. 
Bebezokukhunga usapho lakwaMahashe emva kokusweleka kukaNoluntu obengusihlalo wombutho woonoteksi iSANTACO kwiphondo laseMpuma Koloni. UMahashe ubhubhele kwisibhedlele saseMonti ngoLwesihlanu emva kwengulo emfutshane eyoyanyaniswa nomhlaza. 
UTikana umchaze uMahashe njengegorhakazi ebelinombono wenkqubo yothutho lukawonkewonke esemgangathweni. 
“Bekuthi mhla kukho into exakileyo, avele ngeenjongo zokuza nesisombululo. Nokuba ezinye izinto bezenziwe nguye, ebeyazi ukuba isisombululo yinto efanelekileyo. 
“Sifuna ukuthi silisebe, sifuna intsebenziswano iqhube, singayiboni ingekho ngenxa yokungabikho kukamama uMahashe, kuba kwakuthi xa kungemnandanga sithi ukuba ebekhona ngekungenje,” utshilo uTikana. 
UTikana uthi uyathemba ukuba iimfundiso zikaMahashe zakuhlala zihleli kwiinkokheli ebesebenza nazo kwishishini lothutho loluntu. 
“Kodwa siphinda sizinike ithemba, kuba ebehlala esixelela ukuba uyafundisa kubantu akhokela nabo futhi ade afundise nathi. Ebesithi kum ‘ungumntwana nokuba ungumphathiswa’. 
“Sifunde lukhulu kuye, ingakumbi umbono wakhe ngothutho lukawonkewonke. Ebengayirhaleli into yokuba uthutho lukawonkewonke luhexe. Ifuna lo nto ke siyazi ukuba sishiywe ligorhakazi ebelikhokela ngombono,” kutsho uTikana. 
Phambi kokuba abhubhe ngoLwesihlanu, uMahashe ubize iinkokheli zeSANTACO ezixelela ngobunkenenkene bemeko yakhe. 
“NgoLwesine phambi kokuba asweleke usibizele esibhedlele sisikhokelo seSANTACO, esixelela ukuba iingxelo zikagqirha ziphumile, futhi imeko yakhe ibonakala ibheka phambili kunokuya emva,” itshilo inkokheli yeSANTACO ephondweni. 
Isithethi seSANTACO eMpuma Koloni uGebs Mtshala uthe: “Ebenesakhono esinomahluko. Ebengumavula kuvaliwe. Amava akhe ibikukuza nesisombululo. Ngethamsanqa sichithe ixesha elivisayo naye, ngoko ke sifunde lukhulu.” 
Namhlanje (uLwesine) kuxhonywa ibhatyi, nanjengoko lo mama ebelikholwa ehamba uLwesine. 
Inkonzo yesikhumbuzo kaMahashe iza kubanjelwa kwiHolo yeSixeko saseMonti ngoLwesithathu weveki ezayo, ze umngcwabo uqhutyelwe eAbbotsford Christian Centre ngoMgqibelo (umhla wamashumi amabini anesithathu)."	not available
politics	Ungcwatyelwa kuNtabankulu uTantsi	"UMANEJALA kamasipala waseMnquma uSindile Tantsi, obhubhe kwingozi yemoto kuhola wendlela uN2 ngaseHarding kumazantsi onxweme laKwaZulu Natal, uzakungcwatywa kule mpelaveki. 
Ingxelo yosapho ithi uTantsi uzakungcwatyelwa kwilali yaseChibini kuNtabankulu ngoLwesihlanu, umhla wesixhenxe kule nyanga. 
Lo kaTantsi ubhubhe emva kokuba isithuthi sohlobo lweMercedes Benz ebehamba ngaso singqubene nebhaki, emva koko yena nonogada wakhe wabhubha ngoko nangoko. Iingxelo zithi omnye unogada kaTantsi ubhubhele esibhedlele. 
Isithethi samapolisa aKwaZulu Natal uLieutenant Colonel Thulani Zwane, uthi amapolisa ayaqhuba nophando malunga nale ngozi. UZwane uthi yatsha imoto ebihamba uTantsi nangona engaqinisekanga ukuba itshile kusini na imizimba yabo babhubhileyo. 
Inkonzo yesikhumbuzo ebihlelelwe ukubanjelwa eGcuwa kule veki irhoxisiwe kulandela isicelo sosapho. 
UTantsi ubengundaba-mlonyeni kutshanje emva kokubanjwa kwakhe ngezityholo zobuqhetseba obubandakanya izigidi ngezigidi zeerandi kumasipala waseMnquma. 
 Ebevelile kwinkundla kamantyi waseGcuwa ngoMvulo weveki ephelileyo, ze lahlehliselwa umhla wesibhozo kuCanzibe ityala lakhe."	not available
entertainment	Ipolisa elitsha ligaleleka kwaMashu	UMAKADENETHA kwimidlalo kamabonakude, uJet Novuka, uza kuba lipolisa elitsha lakwaMashu.	not available
politics	Kuphandwa ukubulawa kwamalungu eANC	"Umbutho wabahlali iSANCO KwaZulu Natal uyazikhalimela izenzo zokubulawa kabuhlungu komgqatswa wombutho olawulayo iANC waseMalahleni eNewcastle.  
Lo mgqatswa weANC, ubuleweyo nguThembi Mbongwa, nobengumgqatswa wobuceba kwaWadi 6 kumaphandle ase-Osizweni eNewcastle, udutyulwe wabhubha ngamadoda amabini angaziwayo, edutyulwa phambi komyeni kwakunye nabantwana bakhe kwikhaya labo ngoMgqibelo.  
Isithethi seSANCO uJabu Mahlangu uthi, umphathiswa wamapolisa kuzwe lonke ulithumele igqiza eliyokuphanda ngale nye kula mmandla, lokubulawa kwabantu abamsulwa kakubi.  
Kubongozwe uluntu lwala mmandla ukuba luncedisane namapolisa ekuphandeni lo mkhwa."	not available
sports	UGwambi noMammila banikwe uxanduva lokubeleka iChippa United	"UMnu. Siviwe Mpengesi uthi akakhangeli mqeqeshi okwangoku. Oku ukuthethe emva kokuba iqela lakhe liphumelele umdlalo wesibini kwiveki ephelileyo. Emva kokubethwa kweChippa United emzuzwini wokugqibela yiMamelodi Sundowns emdlalweni obuseNelson Mandela Bay Stadium kwiveki ephelileyo, uMpengesi wamshenxisa uDaine Klate njengomqeqeshi. Nangona iChippa iye yayisokolisa iSundowns phantse emdlalweni wonke, usihlalo weqela uthi zange ayithande indlela eladla ngalo. “Emdlalweni esiwudlale neSundowns, ibiyiyo ebidlala ebaleni. Ayisiyondlela esidlala ngayo leya. Awukwazi ukuxhomekeka kwiimpazamo ezenziwa liqela odlala nalo, kufuneka iqela lizidalele amathuba okuphumelela umdlalo,” utshilo uMpengesi kutshanje. 
Iqela lakhe libuye KwaZulu-Natal umsila uphezulu emva kokubetha AmaZulu ngamagowuli amabini kwelinye emdlalweni weDStv Premiership. Kuye kwathi qabu kwiChippa engayiqalanga kakuhle isizini entsha. Impumelelo ize noSiyabulela Gwambi ongumqeqeshi wethutyana oyintloko nomncedisi wakhe uMorgan Mammila. UMpengesi uthe akazukuqesha mntu mtsha, uGwambi noMammila baza kuxhuzula imikhala kwiChippa United. “Xa ingonakalanga, ilungiselwani? Utshilo uMpengesi ozenzele igama kwiPremier Soccer League njengoyena mnikazi weqela ogxotha abaqeqeshi ngendlela engenambaliso. 
Uyibethelele into ethi uKlate akagxothwanga, endaweni yoko uza kunikwa omnye umsebenzi. “Akagxothwanga uKlate. Siza kuhlangana naye sibone indawo aza kusebenza kuyo. Ukuba akafuni ukuebenza kwiDiski Challenge, zininzi iindawo angasebenza kuzo,” utshilo uMpengesi. Emva komsebenzi omhle ewenze eThekwini, iChippa iza kulwela amanye amanqaku amathathu xa idibana neMarumo Gallants emdlalweni ongentsimbi yesithathu ngoMgqibelo, eNelson Mandela Bay Stadium. Noxa isokola iGallants kwicala lokuphumelela imidlalo – kodwa akulanga ukuyibetha. Ikhuthazekile emva kokubambana neChiefs kwiveki ephelileyo. 
Imidlalo yeDStv Premiership: 
Mgqibelo: Chippa United vs Marumo Gallants @Nelson Mandela Bay Stadium, 15:00; Golden Arrows vs Swallows @Princess Magogo Stadium, 15:00; Sekhukhune United vs Stellenbosch @Peter Mokaba Stadium, 17:30; Kaizer Chiefs vs SuperSport United @FNB Stadium, 20:00 
Cawe: Mamelodi Sundowns vs AmaZulu @Loftus Stadium, 15:00; Richards Bay vs TS Galaxy @King Zwelithini Stadium, 17:30"	not available
sports	Umqeqeshi weli lizwe angafudukela eNgilane	"Umqeqeshi welizwe loMzantsi Afrika owaziwayo, uJohan Ackermann, angafudukela kwilizwe laseNgilane emva kokuvuma ukuba ngokwenene kukho isicelo esiphambi kwakhe seqela lamaNgesi – iGloucester. 
Uthotho lwabadlali boMzantsi Afrika bombhoxo luntingele kumazwe aseYurophu minyaka le – apho ludlala khona ngoku ngenxa yemivuzo efudumeleyo – kodwa akuphelelanga apho ngoba kukho nabaqeqeshi abaqeqesha phesheya abafana noJake White, uGary Gold, uRassie Erasmus, uFrans Ludeke noJaques Nienaber. Lo ka-Ackermann angathathwa yiGloucester ekukholeleka ukuba ifuna angene endaweni kaLaurie Fisher njengomqeqeshi othe wabeka phantsi emva kokubethwa kweGloucester ngo’30-27 yiHarlequins. Ukufunwa kuka-Ackermann ngapha nangapha kulandela ukuvusa kwakhe iLions azisuse emsileni wazibeka kwindawo yesithathu kwiSuper Rugby. “Ewe, zikhona iziphakamiso zomsebenzi eziphambi kwam endiziqwalaselayo. Okwangoku ndisaphicotha imiba ethile. Ndizakusithatha isigqibo kwakamsinyane ngoba andifuni eli qela [Lions] liphazamiseke yilo nto. Sinetumente ekufuneka siyidlalile – kodwa ke ndakusenza isibhengezo xa ixesha lifikile,” utshilo u-Ackermann. 
Iingxelo zithi ingqonyela yeGloucester, uDavid Humphreys, ebeseGoli kwiveki ephelileyo – apho ebethetha-thethana nale ndedeba. Akukho nto ethethiweyo kodwa yiGloucester ngalo mba. Ingqonyela, uStephen Vaughan, uthe: “Silindele nantoni na enokwenzeka kwaye sikulungele ukufuna umqeqeshi omtsha. Sebebaninzi ngoku abantu abanomdla nangona singekatsho ukuba sifuna umntu.” 
Ingxaki engaxakana nayo u-Ackermann kukuba unesivumelwano neLions esiphelelwa ngo’2018. Okwangoku akukacaci nokuba iGloucester izimisele na ukumthenga kwisivumelwano anaso neLions. Nangona efunwa leli qela laseNgilane, lo mqeqeshi ebephakathi kwabo bebebonwa njengabantu abanokuthi baqeqeshi iSpringboks."	not available
sports	UMuhsin akawoyiki Amakhosi ekhaya	"Isizini yeAbsa Premier Soccer League ka2017/18 iya songwa kule mpelaveki.  
Ayisabuzwa indawo yokuqala ngoba iMamelodi Sundowns seyiziintshatsheli – kodwa phaya ekugqibeleni, iAjax Cape Town izakube isilwela ukusinda ekuthotyiselweni.  
Eli qela laseKapa lamkela Amakhosi kumdlalo wePSL obaluleke kumaqela omabini eCape Town Stadium ngo15:00 ngoMgqibelo.  
Okwenza umdla kakhulu kulo mdlalo kukuba uMuhsin Ertugral uza kungquzulana noPatrick Mabedi owayemqeqesha esengumqeqeshi weChiefs kwiminyaka eyadlulayo kumdlalo ekunyanzelekileyo aphumelele omabini la maqela ukuze afumane iindawo azifunayo.  
UMuhsin namakhwenkwe wakhe bagxeleshe impumelelo ukuze iAjax iqinisekise indawo yayo kwiPSL emva kwesizini ebimbi kakhulu. 
Kanti yena uMabedi uya eKapa efuna amanqaku amathathu ukuze iqela lakhe lifumane indawo yesithathu eyakubekela indawo kwimidlalo yeCaf kunyaka ozayo.  
UMuhsin akanalo nelincinane uvalo ngoba ulungiselela iChiefs ayaziyo futhi uthembele ngeqela lakhe elingaqhubi kakubi kangako xa lidlalela ekhaya.  
Le ndedeba yaseTurkey ithi kulo mdlalo uxinizelelo lukwiChiefs ngaphezulu kweAjax eya kuqiniseka ngokudlala kwiPSL kwisizini ezayo ukuba iyaphumelela emdlalweni.  
“Ewe, sikwazi kakuhle ukubaluleka kwalo mdlalo kuthi. Into endiyithandayo kukuba sidlala kakuhle kakhulu ekhaya. Kwakunzima ekufikeni kwam – kodwa izinto sezaphucuka ngoku. Ukuba siyayibetha iChiefs, sakube sisindile. Lo nto yiyo eza kusikhuthaza. Ngeke kube lula – kodwa ekhaya sidlala kakuhle,” utshilo uErtugral. 
Amakhosi azimisele ukuyintywilisela iAjax emva kokufumana amandla kumdlalo ogqithileyo abethe kuwo iMaritzburg United ngo’2-0. Abadlali baya eKapa benenjongo yokuphumelela ukuze badlale kwiCaf Confederation Cup.  
“Kwafunquka ukuzithemba kuthi emva kokubetha iMaritzburg United. Siya kumdlalo wempelaveki sizithembile kwaye injongo yethu inye: kukulwela indawo yesithathu sikwazi nokuzibekela indawo kwimidlalo yeConfederation Cup,” utshilo uMabedi. 
Amakhosi aza kuvala isizini ephaca amatyeli amathathu elandelelana.  
UMabedi wathatha iintambo emva kokulahla kukaSteve Komphela njengomqeqeshi kwinyanga ephelileyo."	not available
sports	ITornando neMighty Bucks zabelene ngenqaku elinye	"Abaqeqeshi bamaqela omabini bagoduke bezibuza umbuzo omnye: aphi amagowuli? Umdlalo we-ABC Motsepe League obuphakathi kweMighty Bucks neTornado kwibala iJan Smarts, eMonti, uphele kungekho ephumeleleyo ngenjikalanga yangoMgqibelo. Lo ibingomnye wemidlalo ekwinqanaba eliphezulu edlalwe ngamaqela aseMpuma Koloni – kodwa abantu abazalise ibala ngenjongo zokubona amagowuli, bemnke bengakholelwa. Omabini la maqela ebedlala ngokuzimisela okukhulu futhi kubonakala ukuba afuna ukuphumelela. 
 Siphele isiqingatha sokuqala engakrokrelani la maqela. Omabini azamile kangangoko anako ukufaka amagowuli – kodwa kuyiwe kwixesha lokuphumla kungekho elifuna ukugoba uphondo. Umdlalo ubusemgangathweni ophezulu. Nangona izinto ziqhele ukuyihambela kakuhle iTornado FC xa idlalela eMonti – kodwa iMighty Bucks iphantse yayonzakalisa. Indlela elidlale ngayo eli qela iphucuke kakhulu. YiMighty Bucks elawule isiqingatha sokuqala. Ukuba unozinti weTornando ebegathanga qwa – ngekufakwe amagowuli noba mabini.  
IBucks ayidlalanga umdlalo omhle nje kuphela. Kodwa ibiqinisekisa ukuba iyamkhabela unozinti. Kwelayo icala iTornado ibizama kodwa ifuthanyiselwe yiBucks. Izokuvuka kwimizuzu yokugqibela – apho bekucaca ukuba abadlali beMighty Bucks badiniwe. Amathuba acacileyo ade amathathu adalwe yiTornado – kodwa unozinti weBucks wale kwaphela ukuvula. Kuyiwe kwixesha lokuphula esabembene ngeqanda macala. 
 Ekubuyeni kwawo kwixesha lokuphumla, yiMighty Bucks ephatse yafaka igowuli kwimizuzu yokuqala – iTornado incedwa ngunozinti wayo odlala kakuhle kakhulu. Ibuye inamandla iTornado FC kwisiqingatha sesibini.Umzamo omhle owenziwe ngabadlali beTornado wonakele ekugqibeleni emva kokwabelana ngeebhola kakuhle ukusukela emva ukuya phambili. Ngomzuzu weshumi elinesihlanu iMighty Bucks iyeke ithuba, unombolo 10 ukhabe ibhola ehamba phezulu edaweni yokukhangela omnye umdlali onokumncedisa. Ngomzuzu wamashumi amathathu, unozinti weTornado unqade amanzi engena endlini, iMighty Bucks ibibuye ngamandla. Kude kwasekugqibeleni kungekho elivumileyo ukugoba uphondo."	not available
sports	UMotaung uchaza izinto ezimtsale kuGiovanni Solinas	"Emva kweenyanga ezimbini iKaizer Chiefs ingenamqeqeshi, uKaizer Motaung ubhengeze igama likaGiovanni Solinas njengendoda eza kuxhuzula imikhala kwelona qela linabalandeli abaninzi eMzantsi Afrika. Izithonga zakhe ziyaziwa ngoba uke waqeqesha iFree State Stars. USolinas (50) ufika eNaturena ngexesha elibi; abalandeli benxanelwe iindebe emva kokulambatha iminyaka emithathu phantsi kukaSteve Komphela owasuswa ngenkani esikhundleni ngabalandeli eMoses Mabhida Stadium phambi kokuvalwa kwesizini egqithileyo. 
Nangona bekunzima – kodwa Amakhosi akwazile ukuzibekela indawo kwiCaf Confederations Cup. UMotaung uthe phakathi kwezinto abe bezikhangela ngumntu onolwazi ngebhola yale mihla nonamava anokunceda iChiefs xa izama ukubuyisa isidima sayo kwizwekazi le-Afrika. “Siye sijonge ukuba umqeqeshi unawo na amandla wokumelana neqela elifana neChiefs. Sikholiwe nguSolinas ngoba unawo amandla nesakhono sokuyiqeqesha iChiefs,” utshilo uMotaung. 
Ngaphandle kokuqeqesha iFree State Stars, uSolinas uqeqeshe amaqela aquka iJSM Bejaia ne-ES Setif yase-Algeria afumene kuyo amava wemidlalo yeChampions League neConfederations Cup. “Siye sajonga umntu onolwazi ngendlela esiqhuba ngayo kwibhola yalapha eMzantsi Afrika. Enye into ebibalulekile kuthi kukufumana umntu oza kusinceda xa sidlala iConfederations Cup. Ibhola yale mihla inobuceducedu obuninzi; ithi kelo nto kufuneka umqeqeshi angqongwe ngabantu abanolwazi nangoba izakube inguye umakhonya. Sicinge ukuba uSolinas ngumqeqeshi onazo iimpawu ebesizikhangela,” utshilo uMotaung.  
USolinas utyikile isivumelwano seminyaka emibini. Ebeyibukele iChiefs ngethuba edlala neBuya Msuthu neFree State Stars kwimidlalo yeMaize Cup eyithathe ityeli lesibini. Le ndoda yase-Italy ilamkele uxandiva lokuqeqesha iChiefs kwangaxeshanye yatsho ivakalisa nochulumanco enalo. “Lithuba elikhulu eli ngoba iChiefs liqela elikhulu e-Afrika. Ukuqeqesha iChiefs ngumsebenzi omkhulu kakhulu. Ndizimisele ukusebenza ngokuzimisela ukuze ndiqinisekise ukuba iChiefs nabalandeli bonwabile,” utshilo uSolinas."	not available
entertainment	UBrian Temba ushumayela uthando ngeGospile!	"UKUBA akumthandi omnye umntu, akunaThixo kuba uThixo uLuthando. 
Oku kuthethwa yingoma entsha kaBrian Temba Makiwane ethi ‘The Love Song’. 
Le ngoma iphuma kule veki kwaye ubani angayifumana kwangoku kwiivenkile zobuxhakaxhaka be-intanethi. 
UBrian Temba waziwa kakhulu ngeengoma ezifana noDominoes, Lost Without You, Early Morning noZanele – iingoma ezishumayela uthando phakathi kwababini. 
Kule ngoma, uBrian Temba usebenze nabavelis’ abaphum’ izandla, uMpendulo Mhlanga njengeprodyusa kwakunye noNhlanhla Selaule obhale le ngoma. 
“Le ngoma ndiyikhuphayo yingoma yeGospile, ibizwa ‘The Love Song’ kwaye ithetha ngothando lukaThixo nabantu abangakwazi kuthanda abantakwabo nanjengabangamaziyo uThixo, ngokuba uThixo uLuthando,” kutsho le nzalelwane yaseCorhana eMthatha, ibalisela I’solezwe lesiXhosa ngale ngoma. 
” Kudala ndizishicilela iingoma zegospile, ezinye ndincedisile ke kuzo. Endikuthandayo ngale ngoma kukuba iseyingoma kaBrian Temba, kodwa eyiGospile, hayi iR&B, ” kutsho uBrian Temba. 
Uthi le ngoma ikhuthaza uthando ngaphezu kwayo nayiphina enye into. 
“Kodwa isandi sayo sesaphesheya, uM’rapper ocula kuyo, uMotlhabi, unesingqi seMotsoako,” kutsho uBrian Temba, okwathi le ngoma iza kuphakamisa imimoya yabaninzi. 
UBrian Temba usandul’ ukukhupha ingoma ethi ‘Olwethu’ nathi yingoma yesiZulu ebalisa ngothando. 
Le mvumi, ekwangumdlali kwimidlalo kamabonakude, neyaduma ngendima kaRanthomeng kwiMuvhango, ithi isathe xha kwiqonga lemidlalo kamabonakude nanjengoko isagxile emculweni, kodwa yathembisa ngokuba ” iza kubuyela msinyane kulo.” 
Nawe ke zikhangelele le ngoma ngoku! 
simphiwe.freddie@inl.co.za"	not available
politics	Izityholo zokungenelela kwamaxhwele kwezobuceba	"UMBA wokungaboni ngasonye ngezikhundla zobuceba uthathe olunye unyawo eBuffalo City emva kokuba iqela lamalungu eANC angaxolanga lityhole uceba wakwaWadi 17 uPhumla Yenana ngokusebenzisa amaxhwele ukuthintela nabani na ofuna ukuma phambi kwakhe.  
Iingxelo zithi yiminyaka isibhozo edontsa iintambo njengoceba wakwaWadi 17 uYenana. Lo mama ungumgqatswa weANC nakwesi isihlandlo.  
Ukuba iANC iphumelele kule ndawo – iquka iindawo saseMdantsane ezifana noN.U.4, N.U.6 noN.U.9 – oko kuthetha ukuba lo mama uyakuba selawulweni iminyaka elishumi elinesithathu.  
Umgqatswa obezama ukuma endaweni kaYenana, uThembi Maseti, uvelelwe yingulo esisaquphe kwanyanzeleka ukuba arhoxe kugqatso.  
Imithombo ethembekileyo ithi uthe lo kaMaseti xa esiya kwixhwele elithile waxelelwa ukuba kukho mntu othile obefike kuqala kunaye eenjongo ikukudodobalalisa lo kaMaseti.  
Simbuza malunga nezizathu zokurhoxa kwakhe, uMaseti ukubethe ngoyaba oku. Uthe akanqweneli kuthetha noonondaba ngezizathu zokuyeka kwakhe.  
“Ndirhoxe ngezizathu endinganqweneli ukuba ndizithethe phandle,” kutsho uMaseti.  
Ngethuba lo kaYenana simbuza ngala mabango, uthe akazani nayo lo nto. “Andiyazi lo nto uyithethayo mna. Eyokuba kutheni ndifuna ukuba nguceba kwakhona iyakuphendulwa yingingqi kumbutho weANC hayi mna, kuba andizonyuli,” kutsho uYenana.  
Ukukubambelela esikhundleni kukaYenana kudale ingqumbo kubahlali bakwaWadi 17. abahlali bale ndawo bathi baxolele ukuxhasa umgqatswa ozimeleyo endaweni kaYenana.  
Abahlali bale ndawo bathi bazakuvotela umgqatswa wabo ozimeleyo uXhanti Bolo.  
abongile.ginya@inl.co.za"	not available
entertainment	Libuyela enkundleni idabi leentatheli	"LIZAKUQHUBA namhlanje kwinkundla yengqesho idabi phakathi kweziko leendaba iSABC kwakunye nezinye zeentatheli ezigxothwe kweli ziko.  
I-SABC idontselwe kule nkundla yimanyano iSolidarity emele iintatheli ezigxothwe leli ziko, ezine, uKrivani Pillay, uJacques Steenkamp, uSuna Venter kwakunye noFoeta Krige.  
Izolo lo mba uye wamiswa yile nkundla emva kokuba kungekho nomnye kubalawuli beSABC. Ijaji yenkundla yengqesho ebichophele eli tyala uRobert Lagrange ubenamazwi arhabaxa ngakwigqwetha leSABC uBantubonke Tokota ngokungaphumeleli kwabalawuli beli ziko ngelokunika imiyalelo kwigqwetha.  
Phambi kweli dabi iNgqonyela yeSolidarity uDirk Hermann ithe, uninzi labasebenzi abagxothwe nguSABC bayinxalenye yeli tyala, bemelwe ngamagqwetha kwakunye neemanyano zabasebenzi abaphantsi kwazo.  
“Ngumzekelo ozakulandela kubo bonke, kuba impumelelo yezi ntatheli kweli tyala izakunceda zonke iintatheli ezigxothwe ngesenzo esinje, kuquka nabo bazimele ngokwabo.” 
 Ukwathe imanyano yabemi boMzantsi Afrika ebonakaliswe kwezi ntatheli ngumzekelo onika ithemba kubemi beli lizwe.  
UHermann uthe igosa eliyintloko kwaSABC uHlaudi Motsoeneng akanasebe lepolitiki azimela ngalo phambi kwenkundla yomthetho. Isibini sezi ntatheli zigxothiweyo uBusisiwe Ntuli kwakunye noThandeka Gqubule bathethe nabeendaba emva kokuba bephumile enkundleni.  
UNtuli uthe, “Sifuna inkundla yomgaqosiseko ingenelele kuba imithetho yokusebenza kweentatheli eSABC ayivumelani nomgaqosiseko weli.” 
 Ukwathe ingxaki ayingoMotsoeneng, yindawo emvulela ukuba aqhube ngohlobo aqhuba ngalo. UGqubule wenze umbulelo kwabo bathe benza igalelo lemali bexhasa ezi ntatheli emva kokuba zithe zagxothwa.  
Ukanti ukugoba uphondo kweSABC kwinkundla yoMntla weRhawuti kwisithintelo ebesifakwe yiHelen Suzman Foundation kuphakamisa umoya wemanyano iSolidarity."	not available
sports	UKomphela ubona owayeqeqesha iFree State Stars njengesidenge esoyisileyo!	"Umqeqeshi weLamontville Golden Arrows, uSteve Komphela, ukhwele ezehlela kutshaba lakhe olukhulu uLuc Eymale owayefudula eqeqesha iFree State Stars – ethotyiselwe kwinqanaba elisezantsi. UKomphela usebenzise amazwi arhabaxa ngethuba ephendula imibuzo ephoswe kuye ziintatheli emva kokuthotyiselwa kweqela awaziqaqambisa kulo njengomqeqeshi kwiPremier Soccer League. Ukutsarhana ngamazwi phakathi kukaKomphela noka-Eymael kwaqala kwisithuba esingaphaya konyaka. Esaqeqesha iFree State Stars, uEymael waqhayisa ngelithi yena ufumene indebe kodwa kusekho abaneshumi elinesihlanu leminyaka bengekafumani nenye indebe. 
Okwenza kwakubi ngakumbi kungethuba uEymael efuna umsebenzi kwiKaizer Chiefs – ngelo xesha uSteve Komphela esengumqeqeshi. “ULuc makazifundise ukubahlonipha abanye abantu. Akasoze ahlale ixesha elide kakhulu ebholeni umntu ongababoniyo abanye abantu. Kufanele ayazi indawo emfaneleyo. Soze eze apha kweli lizwe, afike enze into ayithandayo. Khumbula, ngoku ndithetha ngohlobo lomntu anguye. Phambi kokungena ebholeni, mhlawumbi – kwakufanele kubekho indlela yokuhlola ubume bengqondo yomntu ngamnye,” utshilo uKomphela. 
Emva kokuphumelela iNedbank Cup kunyaka ephelileyo esengumqeqeshi weFree State Stars, uLuc Eymael, wanyanzelisa iChiefs neSuperSport United ukuba zimqeqeshe ingaphelanga iveki – kuba loo maqela ayekhangela abaqeqeshi abatsha. Lo nto ibonwe njengobudenge obuxakileyo nguKomphela. “ULuc ngumntu ongenayo imbeko konke konke. Umntu onjalo ke uyafuna ukufakwa endleleni. Emva kokuphumelela iNedbank waya kwiChiefs nakwiSuperSport wathi: ndininika iveki nindiqeshe, kungenjalo ndakube ndimkile. Yiyeke eyokungabikho kwembeko, uthini kubantu afuna bamqeshe? Yayibubudene obuya,” utshilo uKomphela ethetha neentatheli emva komdlalo wokugqibela. Abafana Bes’thende babethwe ngegowuli elinye eqandeni yiBidvest Wits ebaleni labo."	not available
politics	Makumanyelwane, amadoda nabafazi	"Siphuma kwinyanga ekuthiwa yeyamabhinqa eMzantsi Afrika. Le yinyanga yokuphakamisa amabhinqa nkalwana zonke zokuhlala kule demokhrasi; iziphakamiso zomlomo ke phofu.  
Kwiintshumayelo ezikhuthaza ukuzimela nokuzilawula kwamabhinqa kusoloko kukho nezimenza umntu endinguye abe nolunqa. Zisuka zibonakale zizizinto zasentsomini nekungathi khe zakho kunqabe uzinzo kwimpilo yethu. 
Xa ndiza kungena kulunqa endinalo, mandiqale ngokubeka umnwe, nam ndinyathelise ekubeni aba bantu ngabantu bexabiso.  
Kudala ke ndiyithetha loo nto kweli phepha lakokwethu, ukuba kuthi maXhosa ibhinqa ngumntu wexabiso, akukho mntu uxabiseke ukudlula yena kwimpilo yethu. Siyayenza ke thina basenengondo yayo loo nto, amabhinqa siwaxabisile.  
Zikhona ke izihupepe ezingawazele nto zisenziwa bubudenge bazo. Mandishiye ke apho ndize kulunqa endinalo ngeemfundiso zabashumayeli zokuphakanyiswa kwamabhinqa ngendlela yedemokhrasi. 
Kuthiwa thina madoda akukho nto sinokuwaxelela yona amabhinqa ngendlela amakaziphathe ngayo. Kuthiwa amadoda anento yokucinga ukuba amabhinqa la amele ukuva ngawo, ukususela kwindlela amakanxibe ngayo ukuya kwizenzo zawo.  
Iyandimangalisa ke leyo mfundiso. Iza kuba ngabantu abanjani aba bangazuva ngabanye abantu? Kungokuba amadoda la engabantu abaphila kunye namabhinqa akukho nto anokuwanqanda kuyo amabhinqa?  
Kungokuba andinakutsho phaya kuMamTolo ukuba lo mbhaco awunxibileyo unebhaxa elibi wukhulule unxibe omnye, okanye mfutshane kakhulu ukuba unganxitywa ngumfazi? Kufuneka ndimyeke anxibe ukuzithandela?  
Abanakwe mabangatsho koodadewabo ukuba bayanqunduza, mababayeke benjalo bonqandwa yintengu? 
Emzini kukho abantu abathathu, yindoda nomfazi nabantwana. Abo bantu bayalulekana ngokufanelekileyo omnye komnye. 
 Iza kuba yimizi enjani le apho abafazi bangazuxelelwa mntu ngento efanelekileyo nengafanelekanga? Buza ke wena ukuba iya kuthi ukuze ibe ifanelekile ifaneleke emehlweni endoda na? Impendulo yam ikwangumbuzo othi, kanti ibimele kufaneleka kwakabani amehlo?  
Umkam ubukwa ndim, hayi ngomnye umntu. Konke ukufaneleka kwakhe kukwawam amehlo. Ngubani ke ngoku lo kumele ukuba afaneleke kuye xa ingendim mna ndoda yakhe? 
Aba bantu bashumayela izinto ezifana nezi banamadoda phaya emizini yabo. Nabangendanga banawabanye abafazi, enokuba kulahlwe abafazi kweziwa kubo, okanye zizinto ezingazange zamxabisela ukumenza umfazi umntu obhinqileyo.  
Endikuthethayo kukuba banamadoda ebomini babo. Baphila njani nala madoda xa engena kubaxelela nto? Ufuna ukundixelela ukuba ebomini bala mabhinqa umntu oyindoda akukho nto awalawula kuyo?  
Andinqweneli kuwubona lowo mzi wabo, kuba ndinomfanekisongqondweni ombi ngemeko enjalo, apho umfazi enza nje ukuzithandela indoda ikhona. 
Mhlawumbi kuliwa nale nto yokuba amadoda eziintloko zamakhaya. Kanti kanye ngoku aziintloko eva ngabafazi bawo. Amadoda ngamadoda abafazi bawo, eva ngabo ke. Ukulawula kwamadoda kuphaya ebafazini bawo.  
Ke, kungani abafazi bona bengena kulawulwa ngamadod’ abo? Indoda ilawulwa ngumkayo ze umfazi alawulwe yindoda yakhe! Yintoni ke ngoku le sishunyayezwa yona isizwe?  
Umfazi khe akalawuleka emzini uyaphela lowo mzi; ngokunjalo naxa kuyindoda engalawulekiyo. Ke, ingaba ezi mfundiso zilicebo lokuchitha imizi? 
Makunqandwe ukuxhatshazwa kwamabhinqa ngamadoda, ngokunjalo nokuxhatshazwa kwamadoda ngabafazi bawo.  
Kodwa ukuthi abafazi mabangazilawulisi ngamadoda abo yimbubho leyo; kukuchithachitha uzinzo. Bafazi thandani amadoda enu, nenze ngokufanelekileyo kuwo, niwahloniphe njengeenkosi zenu. Nani madoda bathandeni abafazi benu, nibaphathe ngobunono njengabantu abaxabiso likhulu. 
 Lo ushumayela ukungalawuleki makasingelwe phantsi kwendlu yeenkukhu. Goba msenge iibhokhwe zikutye! 
Owenu kwisiXhosa, Nxuba"	not available
sports	Umqeqeshi weBucs ubeke ithemba lakhe kwiifolosi zakhe zaseZambia	"Umqeqeshi we-Orlando Pirates, uMilutin “Micho” Sredojevic, unethemba lokuba abadlali bakhe ababini bayakuthi bayiphose ngasemva eyokuphoxeka kweZambia kwiveki ephelileyo. UJustin Shonga no-Augustine Mulenga babuyele eMzantsi Afrika ekuqaleni kwale veki emva kokudlala emdlalweni ohlakulela i-2019 Afcon. Ezi folosi zimbini beziyinxalenye yeZambia ebethwe yiMozambique ngo’1-0, kodwa kwiPirates ngabona badlali abahlaselayo aza kuthembela ngabo uSredojevic. UMicho unethemba lokuba uShonga noMulenga bayakuthi benze indima ebonakalayo emdlalweni wangomso (Mgqibelo) xa iPirates idibana neKaizer Chiefs emdlalweni weTelkom Knockout ozakube useMoses Mabhida Stadium ngentsimbi yesithathu. 
Umdlalo weTelkom ubaluleke kakhulu kwiPirates nakumqeqeshi ngoba lithuba elihle lokuya kumdlalo wokugqibela weTelkom Knockout ozakube useNelson Mandela Bay Stadium ngomhla wesibhozo kwinyanga ezayo. Kunokwenzeka ukuba umoya kaShonga noMulenga ube phantsi emva kokungakwazi ukunceda ilizwe labo. “Ukungayi kwelizwe elifana neZambia kwi-Afcon yinto engelulanga. Sibamkele enkampini – kodwa into eyenzekileyo ayibaphathanga kakuhle emoyeni. Bunjalo ubomi; banokulinceda ilizwe labo ngo-2021. Indlela yokususa okwenzekileyo kukwenza into abafanele kukuyenza ebaleni ngoMgqibelo,” uMicho ucatshulwe yiKickOff.com ethetha loo mazwi. 
Umdlalo ophakathi kweChiefs nePirates uza kunika umdla kakhulu ngoba iPirates iyiphumelele yomibini imidlalo kulo nyaka. Kanti yona iChiefs ayikwazanga ukubetha iBucs izihlandlo ezilishumi emidlalweni egqithileyo. Nakubeni kunjalo, umdlalo wangomso unika amaqela omabini ithuba lokuphumelela indebe. UVincent Pule no-Innocent Maela banceda Ezimnyama emdlalweni ezawuphumelela ngo’2-1 eFNB Stadium kwinyanga ephelileyo. Kodwa umdlalo wangomso mtsha futhi nayo iChiefs ifuna ukulungisa izinto. Ukugxeleshana ngamehlo kwala maqela mabini aseSoweto kukoba okutsala kakhulu umdla wabalandeli bebhola eMzantsi Afrika nabakumazwe angaphandle."	not available
health	Ibekwe esandleni impilo yolutsha kwaBhaca	"Umbutho wabucala iLoveLife ubambisene nesebe lezempilo eMpuma Koloni ngelokusebenzisa itekhnoloji ngenjongo yokufikelela kulutsha ngemiba yezempilo kwaBhaca.  
ULoveLife ekunye neli sebe basungula ikhasi lomnatha elifumaneka kwiifowuni zalamaxesha kwaBhaca, ngenjongo zokunceda uluntu lala dolophu, ngakumbi ulutsha, kwimiba efana nokulwa ukumitha kwabaselula, iindawo zokuqhomfa ezingekho mthethweni nokufumana amaziko ezempilo akufutshane. 
Eli khasi liphunyezwe ngenkxaso yeUnited Nations Population Fund (UNPFA).  
Kulindeleke ukuba eli khasi (mobi site) lifumaneke kwiintlobo-ngentlobo zomnxeba oluhlobo likanomyayi ku www.Ilovelife.mobi emva kokuba lowo unomnqweno ethe wabhalisa njenge lungu kwiKilinikhi ekufutshane naye. Abongikazi bazakuncedisa abanomnqweno wokubhalisa kumaziko ezempilo babonise nangeendlela zokusebenzisa umnatha ngonomyayi. 
Umphathiswa wezempilo eMpuma- Koloni uPumza Dyantyi uthe eli lilinge lokusebenzisa lento ithandwa lulutsha ukuzisa ulwazi kulo, khon’ ukuze isebe liqiniseke ukuba ulwazi luyafikelela kulo. 
“Sikhethe ukuza kuphehlelela alpha eAlfred Nzo kuba yeyona ndawo enenani eliphezulu lokukhulelwa kwabantu abaselula ingakumbi abasesesikolweni,” utshilo uDyantyi.  
Uthe urhulumente unethemba lokuba eli linge lizakuba neziphumo ezintle kuba kulula ukusebenzisa umnatha nokufumana amaziko ezempilo apho kufumaneka khona uncedo ngawo. Ukuthaze ulutsha ukuba luzindwendwele ikilinikhi. Nabafundi babonakalise ukulilangazelela eli linge.  
USiphenathi Mapoyi (17) Grade 11 eMbodleni uthe, “Ndiyayivuyeka le mobi site izakusenzela lula ukufunda ngezinto esoyikayo ukuzibuza ebantwini abadala, kuba akululanga nokuya kwiikilinikhi ngenxa yokuba sidibana nabantu esibaziyo abazakusixela ebazalini.”  
Uthe ngoku unomyayi wakhe uzakumnceda afunde ngezinto ezibalulekileyo ngaphandle kokuncokola nabahlobo bakhe. 
Obethethela uLoveLife uPhilip Rosenberg ongumanejala wale projekthi uthe kuphando abalwenzileyo lifumanise ukuba kulula ukudlulisa umyalezo kubantu abatsha usebenzisa lento bayithandayo.  
Uthe eli khasi lizakwenza kubeluka ukunqanda ukwanda kokwasuleleka zizifo nokumitha ungalindelekanga.  
Ukwathe iLoveLife isebenzisane nesebe lezempilo, yaqeqesha abongikazi abangamashumi amabini abasuka kwiikilinikhi ezohlukeneyo. Uqukumbele ngelithi uqeqesho lwabanye abongikazi lizakuqhuba."	not available
politics	Iinzame zokuncedisana nolutsha   	"Kwiinzame zokulwa izinga eliphezulu lokulwa intswela-ngqesho kulutsha lwephondo leMpuma Koloni, isebe lokuhlaliswa koluntu lisungule inkqubo eza kuthi ijongane nokwakha ulutsha. 
 Le nkqubo yeli sebe iluhlobo apho eli sebe lisabela ngalo nelingenelela ngalo ekuphuhliseni ulutsha lweli. Othethela eli sebe uLwandile Sicwetsha uthi, ulutsha naluphina lungayithabatha inxaxheba kule nkqubo. 
 “Urhulumente weli lizwe ukwazile ukuyibalula imiceli-mngeni yoluntu lweli lizwe nalapho izinto eziphambili yintswela-ngqesho, yindlala egqubayo, kwakunye nomakulinganwe. Ulutsha lweli lukumyinge ka-37%.  
Bamalunga ne42% abantu abatsha abangaphantsi kweminyaka engamashumi amathathu abangaphangeliyo xa kuthelekiswa ne-17% yabantu abadala abangaphezulu kwamashumi mathathu eminyaka.  
Ulutsha lweli olungaphangeliyo kweli phondo leMpuma Koloni ibelelona liphezulu kunabantu abadala phakathi konyaka ka-2008 ukuya ku-2014,” utshilo osisithethi seli sebe uLwandile Sicwetsha. 
  Uthi kwangalo eli thuba izinga lolutsha olungaphangeliyo lonyuke ngomyinge ka-3.1% logama loonyuke ngo-1% kubantu abadala.  
Lo nto yenze ukuba icandelo lengqesho iyonke ku-2014 kwiincukacha-manani zeli ngo-2014 zib eku-40.7%. Ezi nkqubo zijolise ekuphuhliseni ulutsha, zinkqubo apho eziza kutyhutyha kwiphondo lonke leMpuma Koloni.  
Umphathiswa weli sebe uHelen Sauls-August uza kube enolutsha malunga nala maphulo e-Alivani ngomso kwilokishi yaseDukathole ukusukela ngentsimbi yethoba kusasa."	not available
sports	UJosef Zinnbauer ulindele impumelelo kwiPirates xa idibana neSwallows	"Umqeqeshi we-Orlando Pirates, uJosef Zinnbauer, uthi iqela lakhe liqule laligangatha phambi komdlalo omkhulu ongempelaveki. Ezimnyama zamkela iSwallows elushica emdlalweni obalulekileyo weMTN8, e-Orlando Stadium, ngentsimbi yesithandathu ngorhatya ngoMgqibelo. Le ndedeba yaseJamani ithi ayifuni kuzikhathaza ngenqwaba yabadlali abatsha abatyikitywe yiSwallows ngoba iyazi ukuba uBrandon Trutter unabadlali bakhe abathembile aza kubadlalisa. IPirates iza kuya ngamandla wayo onke emdlalweni ngoba ifuna ukukhusela indebe yayo yeMTN8 eyiphumelele kunyaka ophelileyo emva kweminyaka emithandathu yendlala. 
“Inabadlali abatsha abaninzi iSwallows – kodwa ndiqinisekile, umqeqeshi wayo sele enabo engqondweni yakhe abadlali aza kubadlalisa. Leyo into icacile. Silungiselele nantoni na enokuza nayo iSwallows. Isaqinile nangoku ngenxa yabadlali abasemgangathweni enabo nangona ilahlekelwe ngabadlali bayo abaphambili,” utshilo uZinnbauer. Umqeqeshi uthi amalungiselelo wesizini entsha ahamba kakuhle nakubeni kusekho iindawana ezisafuna ingqwalasela. Abadlali abaninzi bePirates baya emdlalweni wangempelaveki sebeswabulukile emva kokumdlalo weCarling Black Label Cup abawudlale neKaizer Chiefs kwiiveki ezigqithileyo. 
“Amalungiselelo wethu mahle – kodwa asikawagqibi. Into ebesigqile kuyo kakhulu kukudibanisa abadlali baethu abatsha nabadala. Basaqhuba kakuhle abadlali – kodwa sakubona ukuba kuza kwenzeka ntoni emdlalweni wangoMgqibelo. Silindele impumelelo. Siyiphumelele le ndebe kwisini ephelileyo. Onke amaqela akwiTop 8 afuna ukuyiphumelela nawo. Abalandeli bePirates mabalindele iinguqu emva kokufika kwabadlali abatsha. Siza kusebenzisa umdlalo weMTN8 njengamalungiselelo wesizini entsha. Sinabadlali abasemgangathweni ophezulu – kodwa abanye badinga ukunikwa ithuba ukuze bakwazi ukuzinza. Kukho ukhuphiswano ngaphakathi kwiPirates kwaye bonke abadlali bafuna ukudlala,” utshilo uZinnbauer."	not available
sports	Ibuye ijingxela iPirates ebethwe liqela laseZambia	"Ibuye ijingxela i-Orlando Pirates emva kokubethwa yiGreen Eagles yaseZambia emdlalweni weCaf Champions League wokugabula izigcawu obubanjelwe eNkoloma Stadium emalanga namhlanje. EzikaMagebhula eziye eZambia zinethemba lokuqala imidlalo yezwekazi le-Afrika kakuhle, zibuye ziphoxekile kwaye zidlale umdlalo wokuqala ngaphandle komdlali wazo oyingozi – uThembinkosi Lorch. Nangona izinto zingayihambelanga kakuhle iPirates – kodwa yiyo eqale umdlalo inamandla futhi ikwayeyona ebekubonakala ngathi ingawubhakuzelisa umnatha kuqala. UWayne Sandilans uvale amanzi engena endlini xeshikweni evala ibhola ebikhatywe nguHosea Silwimba emzuzwini wamashimi amabini ananye. Uzamile naye ukunkqonkqoza uSamson Chilupe – kodwa ibhola ifike eyilindile uSandilands ezipalini. 
Kuyiwe kwixesha lokuphumla iyinkwa nenkwa. USpencer Sautu uyibeke endaweni entle iGreen Eagles ngegowuli alifake emzuzwini wesibini kwisigaba sesibini somdlalo. Iifolosi zikaMilutin Sredojevic, uJustin Shonga no-Augustine Mulenga, zizamile ukwenza izinto eziqhele ukuzenza – kodwa uSebastian Mwanga khange avume tu ezipalini. Ngoku uxinizelelo luphezu kwe-Orlando Pirates njengokuba kuphele umdlalo wokuqala ibethiwe. Umdlalo wesibini phakathi kweGreen Eagles nePirates uya kudlalwa ngomhla wamashumi amabini anesine kule nyanga e-Orlando Stadium. NgoLwesithathu, iPirates iza kuzama ukulungisa ukuhlala xa idibana neSuperSport United emdlalweni wePSL oza kube useLucas Moripe Stadium. — ANA"	not available
entertainment	Umboniso ongoRuth First eRhini!	"Amatsha-ntliziyo amaninzi eMzantsi Afrika, nawayekhona kumzabalazo wokunyevulela ingcinezelo, zange afumane thuba lokubona uMzantsi Afrika wentando yesininzi, nabawulwelayo nzima. Kodwa noxa kunjalo, ilizwi labo lisaphila.  
Abantu abafana nooSteven Bantu Biko, Albert Luthuli, Robert Sobukwe, no- Chris Hani basaqhubekeka ukubangabanye babantu ekucatshulwa kumazwi abo ngokunjalo nabanefuthe kulutsha lanamhlanje. 
 Imifanekiso kunye namazwi abo, igximfizelwa kwizikipa, iibhegi kwaye ipapashwe nasezincwadini…begcina amazwi abo kunye neenkolelo zabo ziphila. Amanye ala madela-kufa abanjwa, angcungcuthekiswa, abhaca kwaye bambi babulawa ngamapolisa exesha lobandlululo.  
Babephila ubomi bentshontsho, bebaleka, bezimela, besakha amayelenqe, bephepha iimbumbulu kwaye besohlulwa kwabo babathandayo. Abanye babo bahlala bezimisele, kwaye beqinile ukulwela uMzantsi Afrika olinganayo kwiintlanga zonke.  
Bahlawula ixabiso elingqingqwa ngendelelo yabo, nto leyo yashiya amanxeba anzulu anganyangekiyo kubo neentsapho zabo.  
URuth First, intatheli, isifundiswa kunye netshantliziyo lezopolitiko, ngexesha lengcinezelo, waziwa kakhulu ngomfanekiso wakhe ombala umnyama namhlophe, izandla zakhe zivale iindlebe zombini kwaye enenkangeleko ebonisa okuthile kubuso bakhe.  
Ungomnye wamatsha-ntliziyo ahlonitshwayo kwipolitiki yoMzantsi Afrika, nawayeyi nxalenye yomlo wokubhukuqa urhulumente wengcinezelo. Inkosikazi kwitshantliziyo elalijijisana nengcinezelo uJoe Slovo, uRuth ukwaqatshelwa nanjengenkosikazi yokuqala emhlophe ukubanjwa phantsi kwegatya leentsuku ezingama-90 (90-Day clause).  
Kaloku umthetho wawuwavumela amapolisa oMzantsi Afrika ukuba ambambe umntu ozibandakanya nolwaphulo-mthetho lwepolitiki ngaphandle kwesigunyaziso.  
UFirst, noyinzalelwane yaseRhawutini, wabanjwa ngeyeThupha ka1963, waze wenziwa ikheswa iintsuku ezingama-117 yiSouth African Police Special Branch kwiintolongo zaseRhawutini nasePitoli phambi kokukhululwa kwakhe. 
 Umdlalo weqonga osukela kwincwadi yakhe ‘Ruth First:117 Days uboniswe kumNyhadala wobuGcisa kaZwelonke waseRhini (NAF) kule veki. 
 Lo mboniso olinganiswa nguJackie Rens, yimizuzu engama-75 emide yokuveza ixesha likaRuth ngethuba elilolo entolongweni.  
Nalapho wayechitha iintsuku zakhe ethe ntshoo ixesha, ebala iintsuku, imizuzu nemizuzwana… efuna ukugqiba ixesha lakhe entolongweni.  
URens’ usizobela kakuhle umfanekiso-ngqondweni wexesha likaRuth lokuthotyelwa phantsi, lokuxinwa ngemibuzo nokuxhatshazwa ngokwasengqondweni ngababambi bakhe, nababezimisele ukumophula.  
Lo mfanekiso usidandalazisela kakuhle inkosikazi eyayithe gqolo isilwa nokungabaza kwangaphakathi okwakusenziwa bubulolo, nokohluthwa indlela yokucinga ngokunjalo nokutyhalela ibhantinti ukuba livume izono. 
 Amapolisa wombuso ayemngcungcuthekisa ubani ngokwenza izinto ezifana nokumohlutha ubuthongo kwaye amenze de avume ukona.  
Kodwa uRuth zange ancame. Wachitha iintsuku ezikhathaza ngabantwana bakhe kunye nomyeni wakhe, ezibuza ukuba ingaba amanyathelo wakhe wokungatsho ukuba unento yokwenza ne-African National Congress (ANC) awazokuba nemiphumela emibi kusapho lwakhe kwisinina. Wade wacinga nokuzibulala. 
 Lo mboniso, noqulunqwe ngumlawuli nomenzi wawo uMarcel Meyer, uFred Abrahamse, umvelisi kunye nombhali uCharl-Johanlingenfelder, ukwenza ucuphe esitulweni. 
 Lo mdlalo uqala kanye xa uRens onxibe ilokhwe emnyama ehleli kwisisele sakhe esincinane, nengathi singamfuthanisela.  
Imifanekiso embala umnyama namhlophe yalowo wayengumongameli weli uNelson Mandela kuquka namanye amatsha-ntliziyo wamalungelo oluntu aquka uMalcolm X, ikwibhokisi yocingo ejinga entla kwakhe.  
URens wenza umsebenzi omhle wokutyhila uRuth njengomama onothando nenkosikazi ekrelekrele nomntu owayezimisele.  
Kanye emva kokukhululwa kwakhe, uRuth wasinga elubhacweni eLondon, nalapho wafika wazibandakanya neBritish Anti-Apartheid Movement. Waze kamva wabulawa yibhombo eyathunyelwa kuye eMaputo, eMozambique nalapho wayesebenza khona. 
 I- Grahamstown National Arts Festival iyaqhuba de kube ngomhla we-10 kweyeKhala 2016."	not available
entertainment	Kushicilelwa i-soapie yesiXhosa yephondo	"KWIINZAME zokuqaqambisa inkcubeko yaseMpuma Koloni, iqela loompondo zihlanjiwe babadidiyeli bemidlalo kamabonakude baxakekile ngamalungiselelo okuvelisa uchungechunge lomdlalo (soapie) wesiXhosa kweli phondo. 
Lo mdlalo, nozakuqala ushicilelwe kwisizwe sabaThembu kweli phondo, uzakuboniswa kumabonakude wakwaSABC xa sele ugqityiwe. 
Umvelisi omkhulu kulo mdlalo uNosabatha Nyumbeka, weGAP Media Films, uthi iinjongo zale sowuphi yesiXhosa kukubonakalisa ubunganga nokubaluleka kwenkcubeko yeli phondo leMpuma Koloni. 
“Sifuna ukubonisa inkcubeko namasiko ethu afana nokwenziwa kotsiki kwakunye nokoluswa kwenkwenkwe kwakunye nezinye izinto ezibalulekileyo kwinkcubeko yaseMpuma Koloni,” kutsho uNyumbeka. 
UNyumbeka ubalule umasipala waseMalahleni oquka idolophu yaseLady Frere, Dordrecht neNdwe njengomasipala osele ebathembise ngenkxaso kweli linge labo. Noxa kunjalo, uNyumbeka uthi oku akwanelanga. “Siyayicela inkxaso kumaqumrhu nakwabanye oomasipala bephondo khon’ ukuze siyenze ibenkulu le sowuphi,” kutsho uNyumbeka. 
UNyumbeka uthi bazakusebenzisa nabavelisi ekudala bekwicandelo likamabonakude, iUrban Brew Studios  ukushicila le sowuphi. 
Uthi ezi ziinzame zokuhlangabezana nekhwelo legosa leSABC uHlaudi Motsoeneng lokuba makwandiswe imidlalo kaSABC edidiyelwe apha eMzantsi Afrika. “UMnu. Motsoeneng uthe, le midlalo mayingadidiyelwa eRhawutini kuphela,” kutsho uNyumbeka. 
Le sowuphi yesiXhosa izakuquka abantu abasele besaziwa kweli candelo, kodwa kuza- kuxutywa netalente entsha. “Siza kwenza uvavanyo (auditions) zokufumana abadlali abatsha baseMpuma Koloni, siphinde sijonge italente entsha yokubhala iifilimu kwakweli phondo,” kutsho uNyumbeka. 
Kule veki, uNyumbeka ugalelekile eMpuma Koloni esuka eRhawutini ukuza kulungiselela le sowuphi. 
sithandiwe.velaphi@inl.co.za"	not available
sports	Alicacanga ikamva lomdlali weKaizer Chiefs	"Njengokuba kuphela unyaka, kusondela ixesha lokuhamba kwabadlali kumaqela athile. Umdlali odlala ephikweni kwiKaizer Chiefs, uWilliam Twala, ngomnye wabadlali onekamva elingacacanga kakuhle.  
Oku kulandela ukungafumani kwakhe ithuba lokudlala kwiChiefs kule sizini.  
Bekukho iingxelo ezithi lo mdlali angaya kwiFree State Stars – apho kucingeleka ukuba angafumana ithuba lokudlala, kodwa umphathi wakhe uTim Sukazi weQualitty Talent Sport uthe lo mdlali uzakuhlala kwiChiefs.  
“UTwala usengumdlali weChiefs kwaye usezakuba ngumdlali wayo. Into yokuhamba kwakhe ayikho. Lulwimi nje olu lusasazwa ngabantu,” utshilo uSukazi."	not available
entertainment	ISIKIZI lingena kwindawo yeGAZI!	"IGAZI liyaphela kwinyanga ezayo, kodwa ingaba kuzakuthi cwaka emva koko? Kuvakala ukuba, kulandela impumelelo yomdlalo oyidrama othandwayo, Igazi, kubonakala ngathi iMzansi Magic izilungiselele kwakhona ukufaka kwitasi yawo yemidlalo yesiXhosa. 
 ISIKIZI – ngumdlalo omtsha ozakuqala ngoMvulo umhla we-11 kweyeKhala/ July 2016. Lo mdlalo ubalisa ngobomi obunzima bendoda eyayihloniphekile eyabaleka kwikhaya layo ngelizama ukubaleka isiprofeto esibi ngobomi bayo.  
Eli bali, neliphenjelelwe libali likaShakespear, laze lenzelwa kwiilali zaseMpuma Koloni, lithabathisa kanye apho lo mlinganiswa ebuya entabeni, esiva ngesiprofeto esothusayo esinokutshintsha ihambo yakhe. 
 Isikizi lizakubonisa imiba yothando lokwenyani neziphumo zalo, ilishwa, amandla oloyiko kwakunye nokubaluleka kokugcina imvelaphi yakho. “Sihambela mgamana nokubalisa amabali akumgangatho ophezulu ngeSikizi.  
Eli libali elinikisa umdla kwezothando, kodwa ibali lothando elizakushiya abantu bethetha ngezinto ezibonwa njengendaba yakwamkhozi luluntu.  
Sifuna ababukeli baphikisane ngokuba ngubani kanye iqhawe kweli bali…” utshilo uReneilwe Sema, oyiNtloko yeDrama kwicandelo lezikhululo zolonwabo eM-Net.  
Lo mdlalo uveliswe yiPaw Paw Films, uzakube edlalwa ngabadlali abaziwayo ngokuvuza italente eMzantsi Afrika, nabafana noTina Jaxa, Timmy Kwebulana, Zandile Msutwana, Phila Madlingozi, Chris Gxalaba, Bongo Mbutuma, Ayanda Dlamini, Andrea Dondolo, Vicky Kente noKhayakazi Kula. Akufun’ukuphoswa yidrama kwiSikizi, kwiDStv channel 161, ngoMvulo umhla we-11 kweyeKhala ka2016 ngentsimbi yesibhozo ngokuhlwa."	not available
sports	Kuthotywa umkhusane kwiMzantsi Super League	"Kushiyeke imidlalo emibini phambi kokusongwa kwesizini yoMzansi Super League. Noxa iCricket SA ugutyungelwe ziingxaki zolawulo oluhesheshe – kodwa yona itumente iqhube kakuhle. Zininzi izinto ezifuna ingqwalasela yabaphathi beqakamba phambi kokuba itsale abalandeli abaninzi emabaleni. Kodwa nangona kunjalo, umgangatho wemidlalo ubuxhomile. Iqela leqakamba laseNtshona Koloni, iPaarl Rocks, sele izibekele indawo emdlalweni wokugqibela oza kuba ngoMvulo. Oku ikwenze ngokubetha iNelson Mandela Bay Giants ngemitsi elishumi elinambini emdlalweni obunzima kwiveki ephelileyo. Yenze imitsi elikhulu elinamashumi amathandathu nethoba iPaarl Rocks emva kokuba ikhethe ukuqhokra kuqala. Iqokelele imitsi elikhulu elinamashumi amahlanu anesithandathu kuphela iMandela Bay Giants kwawayo amangeno. 
Ngoku iMandela Bay Giants kufuneka ilwele ukuzibekela indawo kwisigaba sokugqibela seMzansi Super League xa iqubisana neTshwabe Spartans emdlalweni oseSt George’s Park ngomso. Nangona iGiants isenalo ithuba lokuya emdlalweni wokugqibela iphumelele nendebe – kodwa inokuba iphoxekile yindlela eqhube ngayo emidlalweni yokugqibela egqwidize kuyo emva kokuhlala phezulu ixesha elide. Umdlalo obuphakathi kweDurban Heat neJozi Stars, engaqhubanga kakuhle kule isizini, uye wachithwa ngenxa yemozulu ebimbi eHollywoodbets Kingsmead ngoLwesibini wale veki. Emva kokuchithwa komdlalo, uGary Kirsten akukho nto ayikhalazelayo kwindlela iqela lakhe eliqhube ngayo kulo nyaka. “Ndicinga ukuba sidlale imidlalo emihlanu esemgangathweni ophezulu. Ebekhona amathuba wokuyiphumelela imidlalo emibini esibethiweyo kuyo. Sidlale kakuhle – kodwa zikhona iindawana esingenzanga kakuhle kuzo,” utshilo uKirsten."	not available
sports	‘Ngeke soyikiswe yiSuper Eagles’	"Ibuyile kwakhona iNedbank Cup yodumo.  
Ukhuphiswano ekuphela kwalo elinika amaqela amancinci ithuba lokudibana namaqela amakhulu adlala eMzantsi Afrika. 
 Amavarara, adlala kwiABC Motsepe League, lelinye lamaqela aza kumela iMpuma Koloni kulo nyaka kwiNedbank Cup.  
Eli qela laseKomani lizimisele ukwenza ezibukwayo ngoMgqibelo xa lidibana neSuper Eagles emdlalweni weNedbank oza kube useSisa Dukashe Stadium ngentsimbi yesithathu emalanga.  
Abaphathi baMavarara baqeshe uMzunani Mgwigwi, owayedlalela uMthatha Bush Bucks ngeentsuku zakhe zobutsha, njengomqeqeshi omtsha.  
UMgwigwi uthethe neentatheli okokuqala kule veki kwindibano ebiseJan Smuts Stadium, eMonti.  
Amavarara akafumenanga ezincumisayo ukusukela mhla kwabhengezwa ukungena kwawo kwiNedbank.  
Nakubeni kunjalo, uMgwigwi uthe iqela lakhe linabadlali abakwaziyo ukudlala ibhola, abazimiseleyo kodwa abadinga nje ukuboniswa indlela echanekileyo yokwenza izinto ebaleni njengokuba lisiya edabini ligxeleshe ukubetha iSuper Eagles. 
KwiABC Motsepe League, iSuper Eagles iyaziwa ngokudlala umdlalo ophucukileyo kwaye inabadlali abanamava ngaphezu kwabaMavarara emva kokudlala kwiNedbank kwiminyaka edlulileyo.  
Umqeqeshi uthe iqela lakhe ngeke lothuswe yiSuper Eagles kuba iqhuba kakuhle kwiMotsepe League yaseFree State. Eyona nto athe liza kugxila kuyo iqela lakhe kukuzilungiselela. 
“Sizimisele ukuya emdlalweni silumkile ngoba unikwa ithuba elinye kolu ukhuphiswano. 
 Lo nto ithethe ukuthi kufuneka siwulungele umdlalo kakuhle.  
Umthandazo wethu kukuba isicwangciso sethu senziwe kakuhle ngabadlali ebaleni,” utshilo uMgwigwi. 
 Ebuzwa ngokufika kweqela kwangoko eMonti, umqeqeshi uthe: “Sidlalela apha; asidlaleli eKomani.  Isizathu esibangele size apha kwangoko kukuba besifuna ukuqhelana nendawo esiza kudlalela kuyo.  
Kuba sidlalela eMonti, sicinge ukuba kungakuhle ukuzilolonga kuyo kwangoko.” Amavarara azimisele ukuphakamisa iKomani asuka kuyo kwaye abadlali bawo bayazi ukuba mabaqhube kakuhle, amathuba angavela macala. 
Iqela elingaqhubanga kakuhle kwiNedbank Cup ligawulwa ngezembe. Amavarara akazimiselanga ukubalwa kuloo maqela. 
 Yiyo lo nto eza kudlalela ukuzophula ngoMgqibelo.  
“Asingeke soyikiswe yiSuper Eagles nembali yayo.  Siza kuya kuyo ngomzimba ongenaxhala kuba sifuna ukwenza esikucwangcisileyo kakuhle kodwa ngeke siyithathe kancinci. 
 Siyakwazi okulindelekileyo kuyo kodwa thina sifuna ukugxila kwizinto esifuna ukuzenza ebaleni.  
“Yeyona nto esiyinqwenelayo leyo.  
Kodwa kufuneka udlale ebaleni kuqala ukuze uyifumane. Siza kudlalela ukuwuphumelela umdlalo,” utshilo uMgwigwi."	not available
entertainment	Sazana noMondli woZalo	"UTHEMBINKOSI Emmanuel Thwala, nowaziwa njengendima yakhe kaMondli Mdlalose kumdlalo oqhubayo kwiSABC 1 -uZalo, uthi ngamanye amaxesha uye angakholelwa ukuba udlala neengqanga ezifana noo-Mlangeni Nawa kunye nooLeleti Khumalo.  
UThwala, 29, uthi ukulinganisa kumaqonga emiboniso, kudala iliphupha kuye.  
Lo mdlali oyinzalelwane yakummandla wakwaHlathini, eyiHlabathini phakathi koMnambithi neDundee eKZN, ebencokola neli phephandaba izolo.  
“Ukudlala ecaleni kwabantu abafana nooTat’ uMlangeni Nawa (odlala uDhlomo kuZalo) kuliwonga. Uthi uNawa nguye oman’ ukumphakela kuvimba wakhe wamava. “UTat’uMlangeni uman’ ukundicebisa ngeemeko zeli qonga sikulo, kwaye akaphelelanga ukundicebisa ngekhono, kodwa ekwandicebisa nangobomi gabalala,” utshilo.  
UThwala, akube ephumelele amabanga aphakamileyo eSigweje, wayokufundela isidanga se-Retail Business Management kwiYunivesithi yaseRhawutini. Uthi uthando lwakhe lokudlala iqonga lalingaphelanga.  
“Abazali baye bafune wenze into yabo kuba eyokulinganisa kwimiboniso, ibiyenye yezinto.”  
UThwala uzichaza njengozithuleleyo kodwa nomntu obathandayo abantu nokuhleka. Uthi yena wohlukile kuMondli amdlala kumabonakude, nanjengoko uMondli engumntu ongaqhelisiyo nohlala ezenza umntu omdala.  
Kodwa uthi kuninzi akufunde kwindima ayidlalayo, nanjengoko imfundise okuninzi ngomsebenzi owenziwa ngamapolisa.  
Lo tata kubantwana ababini, uyakuvuma ukuba ngumntu ongaqheleki lula kubantu abangamaziyo.  
Uthi angathanda ukudlala kwimidlalo emininzi, imiboniso kunye nemidlalo yeqonga. Uthi angathanda ukudlala kwimidlalo efana neSibaya kwixesha elizayo. Sele ethe tshe kwimidlalo efana ne-Generations noRockville 2 ngokunjalo nakwiintengiso eziliqela.  
Obungakwazi ngoThwala: “Ndiyakwazi ukuzoba, ukubumba izinto zomdongwe nokwenza imixhentso yesintu.”  
Ungadibana naye kuFacebook: Thembinkosi Thwala Facebook Page: Thembinkosi Mondli Thwala Okanye ubukele umdlalo Uzalo kuSABC 1, rhoqo ngoMvulo ukuya ngoLwesithathu ngo-20h30."	not available
business	Imali yingxaki esiyifunayo	"Imali yingxaki efunekayo esingekabinabuchule bokuzenzela nokuyiphatha xa sele ikhona. Kudla ngokuthiwa ke, xa ufumana imali qiniseka ukuba wenza enye imali ngale ingenileyo. Siyadinga ke ukuyazi uba yenziwa njani lo nto. 
Imali iyasilawula bethuna futhi iyasikhoboza. Xa ndicinga uba yintoni ebangela ukuba sibe kanti sithe bhazalala kwiindawo ngeendawo kude namakhaya ethu nabazali bethu, sivuka singathandi, isizathu yimali. Phofu xa ujonga nale mali ayikho, asiyiboni. 
Ikhona into esingayaziyo ngemali nekufuneka siyifunile, siyenzile. Soze kaloku kuthi kanti bekumele ukubanje. Ndicinga uba noko ngoku bekumele sicinge ngokuphangaleleyo ngezinye iindlela esingaphila ngazo lo gama senza imali. Andiqondi uba ukuphila kwethu kuthi masibekude nabo sibathandayo. 
 Kwanto ekohlula nosapho lwakho ayimandanga. Kudla ngokuthiwa imali ilapha kuthi ezandleni, mhlawumbi funeka siqale apho. Into endiyaziyo ke ngomntu omnyama kukuba akonqeni, engonqeni enjalo ikhona into encinci ekufuneka eyifundisiwe. 
 Abantu abaninzi badla ngokukhala ngokuthi siluhlanga olonqenayo. Kodwa xa ndijonga amashishini amaninzi enza imali ayenza ngabantu bakuthi. Kuyafuneka khe sidibanise iintloko sicinge izinto neendlela ezingasinceda, umntu enze le nto inguye. 
Xa umntu esenza into ayithandayo, enze nemali ngaxeshanye ubomi buba lula namakhaya ethu angatsho abeluqilima. Le yokubanabantwana abangenabudlelwane nabazali babo egameni lemali asiyonto bekumele injalo.  Kutsha nje ndiyaqhankqalaza ukwenza into ngenxa yemeko. Ngakumbi iimeko ezingamkelanga. Bethuna xa kuthethwa ngenkululeko kufuneka siyive nalapha emakhayeni ethu, kwiindawo esihlala kuzo. Sele sikule nto sikuyo nje yamakhaya angazinzanga yile misebenzi siyenzayo, misebenzi leyo esintyumpa ntyumpeka ematyaleni sikuyo. 
Xa singahlalli nabantu esibathandayo nabasondeleyo kuthi esingathanda ukuhlala nabo ngenxa yemisebenzi, noko bekumel’ba yona imali iyabonakala. Kungabikho mali, kungabikho konwaba, siphilela ntoni kanti? Umntu ubomi uzobonwabela xa liphi ilanga? Sibe phofu sikhulisela abantwana bethu kwezo meko. 
Ndihlaba umceli mngeni kumntu wonke ofunda eli phepha, azibuze ukuba kwisizukulwana esilandelayo uzobanegalelo lini. Xa sisohlulakala kukuzikhupha thina, abezayo ingase bangafika kumhlaba othambileyo. Uba esi simo asilungiswa sithi, sizolungiswa ngubani? 
 Noba abantwana sesibasa esikolweni, babuya bazobakule nto sikuyo nathi isixakileyo. Wafunda umntu akafunda, isiqalekiso sokungabikho konwaba sona sixabile endleleni, kwaye imali yingxaki efunekayo. Akukho nto sinokuyenza ngaphandle kwayo noba singathi imali asiyonto yonke, kodwa isisidingo. 
Bambalwa kakhulu abantu abathi ezezimali azingomceli mngeni. Ingxaki ke kukuba; kwasesikolweni zange safundiswa ngayo. Andiqinisekanga ke ukuba kwaba basekula mabanga aphantsi uba bayafundiswa na, kodwa ngale ndlela ndibona ngayo abantwana bethu asibalungiseleli ubomi bokwenyani abazukujongana nabo nobusixakileyo. 
Ndiyakholelwa kukuxhobisa abantu abangekafiki kwiingxaki esendifike kuzo, khonukuze umntu azozenzela ezakhe iimpazamo efundisiwe.  
Mninzi gqitha umntu onokuba nento yokuthetha ngezinto azenzileyo anothi xa enokuqaliswa ekuqaleni angangazenzi. Zezo zinto kanye abalandela emva kwethu abadinga ukuziva.  
Ukuthi ebantwaneni bangawenzi amatyala xa bephangela akuzubanceda kuyaphi ngoba kakade ulifumana ityala ungalikhangelanga kwezi ntsuku. Eyona nto idingwa ngumntwana ophuma esikolweni oqala ukuphangela kukuba, xa ethe umntu wawenza la matyala makalindele ntoni.  
Xa sibabekela nemiphumela yemikhethe esiye sayenza, safunda kabuhlungu kuyo izobenza lo nto bathi ‘qwa’. Ukuze sibengabantu abangcono, nabaphucukayo kwizimo esijamelene nazo, kubalulekile ukuba sabelane ngamava. Iimpazamo zakho zingandakha ukanti nezam zingakwakha. 
Ngeenkcukacha: 079 284 175, katomnoku@gmail.com"	not available
sports	Imisila iphakathi kwemilenze kwiiChilli Boys	"IiChilli Boys zithokombise iintloko kwaye nemisila iphakathi kwemilenze emva kokubethwa kwazo ngo’2-0 yiChippa United kumdlalo we-Absa Premier Soccer League obubanjelwe eLoftus Stadium kobu busuku. UPercy Tau noKhama Billiat ngabo abancede iSundowns kulo mdlalo ngokufaka amagowuli amahle. Ukubethwa kweChippa United kuziindaba ezimbi kakhulu kuyo ngoba ukuba izinto aziguquki ingazibona isilwela ukuphepha izembe nakule isizini endaweni yokulwela iTop 8 – eyona nto ifuna ngabaphathi bayo. 
Kwimizuzu engamashumi amabini ukuya kwengamashumi amathathu kwisigaba sokuqala somdlalo, iChippa United ikwazile ukuxhathisa futhi inawo amathuba okubhalisa ebhodini. Into engakwazanga ukuyenza kukufaka igowuli emva kokudlala umdlalo oncomekayo. Umtshutshisi omkhulu, uPercy Tau, ushiye amadoda ethe natya phantsi phambi kokungcangcazelisa umnatha kanye xa kusondele ixesha lokuphumla. 
Amasandawana awuthathele kuwo umdlalo kwisigaba sesibini. Abadlali beChippa United abakwazanga ukuyiqhekeza iDowns emva kwade kwase kugqibeleni. Emva kwempazamo eyenziwe ngabadlali basemva, uBilliat ufake isikhonkwane sokugqibela. Impumelelo igcina iMamelodi Sundowns ihleli kwindawo yokuqala. Kwindawo yesibini kwiPSL kuhleli i-Orlando Pirates ebethe iBloemfontein Celtic ngo’2-1 kumdlalo obunika umdla e-Orlando Stadium kobu busuku. 
UVladislav Heric kuza kufuneka azame ukukhuthaza abadlali beChippa United njengokuba iqela lakhe liqubisana neKaizer Chiefs ngoMgqibelo. 
Mamelodi Sundowns 2-0 Chippa United 
Orlando Pirates 2-1 Bloemfontein Celtic 
Polokwane City 1-0 SuperSport United 
Cape Town City 0-1 Golden Arrows 
Platinum Stars 0-0 Baroka FC 
Free State Stars 0-1 Kaizer Chiefs"	not available
politics	Izizwe ezimanyeneyo zimisela iphulo lokulwa ukuthengiswa kwabantu	"Umphathiswa wesebe lezekhaya kweli uMalusi Gigaba uzakuba yinxalenye yokumiselwa kwephulo lokulwa ukuthengiswa kwabantu eMzantsi Afrika nakwihlabathi. Eli liphulo lombutho wezizwe ezimanyeneyo iUnited Nations elijongene nokulwa ukuthengiswa kweziyobisi nolwaphulo mthetho kwihlabathi. UMzantsi Afrika uphakathi kwamazwe alishumi elinesithathu athe atyunjwa ukuba agxile kumsebenzi wokulwa ukuthengiswa kwabantu kwihlabathi. 
 Ngenxa yeliphulo amazwe athatha inxaxheba azakuncedakala ukuqinisa inkqubo zawo zokulwa ulaphulo mthetho kwimida yalamazwe. Amazwe amaninzi ehlabathi anengxaki zokuxhatshazwa kwemida yawo engenwa lula zizaphula mthetho. Oyintloko yeNational Public Prosecution uAdvocate Shaun Abrahams ulindeleke ukuba abeyinxalenye yalenkqubo yokumiselwa kweliphulo. Ukumiselwa kweliphulo kuzakuqala ngentsimbi yesibini ngalemvakwemini yanamhlanje ePitoli."	not available
sports	“Siyifuna phezulu iChippa United”– Malongoane	"Omnye wabadlali abanomdlalo omhle nophakathi kwabo baziqaqambisileyo kwiPremier Soccer League kule sizini ngumdlali weChippa United, uJoseph Malongoane.  
Lo mdlali odlala esiswini okanye ephikweni, ubayinto ibila kwamanye amaqela esebenzisa ubuchule bakhe bokudlala ibhola ngesantya, kodwa umdlalo wakhe ukhula ngakumbi ngoku aphantsi kukaDan “Dance” Malesela owaziwa ngokukhuthaza ukudlalwa kwebhola yalapha eMzantsi Afrika. Kumdlalo ophele ngo’1-1 wePSL obuphakathi kweSuperSport United neChippa  
United, ePeter Mokaba Stadium, uMalongoane uzibalule kwakhona wabonisa ukuba iiChilli-boys zingathembela kuye ngokuthi afake igowuli. Kungoku nje iChippa ihleli kwindawo yesixhenxe kwiPSL emva kwemidlalo engamashumi amabini anesine.  
Mithandathu imidlalo eshiyekileyo kufikwe entanjeni yePSL. Kwiisizini ezidlulileyo bekuthi kubaleli xesha ibe iChippa ilwelwa ukusinda ezembeni, kodwa izinto zahlukile kule isizini ngenxa yomsebenzi omhle owenziwe leli qela ukusukela ekuqaleni kwesizini.  
Lo mdlali unamashumi amabini anesixhenxe eminyaka uthe, izinto zimhambela kakuhle kule sizini ngenxa yenkxaso ayifumana kwiqela lakhe.  
Kodwa kuko konke ubeka phambili okufunwa liqela lakhe kule sizini. “Sifuna ukuyivala isizini siphakathi kwamaqela asibhozo aphambili kwiPSL,” utsho uMalongoane. 
“Sifuna ukuba sendaweni engcono ngoba wonke umntu uyazi ukuba iChippa ibiliqela ebelisoloko lisilwela ukusinda ezembeni,” uvale ngalo mazwi uMalongoane. 
Ngokungafaniyo neminye iminyaka, kubekho ulawulo oluzinzileyo nolunenjongo ecacileyo kwiChippa kule isizini. Izolo eli qela laseMpuma Koloni libhengeze uPeter Koutroulis njengengqonyela entsha [CEO]. Isizathu sokubuyisela le ndoda kuthiwe ngoyena mntu uzaziyo izithethe zeChippa United.  
Ngomhla weshumi elinesithandathu, iChippa United indwendwela iPolokwane City, ePeter Mokaba Stadium ngentsimbi yesithathu malanga. 
pedro.mapelo@inl.co.za"	not available
politics	‘Umasipala asiyofama’	"“ABANYE bohlulwa kukuba ngamafama. Umasipala awuyiyo ifama, awukwazi ukuwuthengisa xa ukohlula.” Lawo ngamazwi kaDanny Jordaan ongusodolophu womasipala ombaxa iNelson Mandela Bay.  
Ebekwekwa uAthol Trollip nongumgqatswa kasodolophu weDA kulo masipala. Ebephendula kwizigxeko ezenziwe nguTrollip ngolawulo lakhe kulo masipala.  
OkaJordaan ebeseCalata House eQonce izolo, nabanye abagqatswa boosodolophu balo mbutho. Kwimpelaveki esiphuma kuyo, iANC ibhengeze amagama abagqatswa boosodolophu koomasipala abakhulu abasibhozo kweli phondo.  
Abanye abagqatswa balo mbutho abebezimase lo msitho nguSixolile Mehlomakhulu ongumgqatswa weANC eAlfred Nzo, uNomfusi Nxawe wengingqi yaseAmathole, uKholiswa Vimbayo waseChris Hani, uXola Pakati waseWB Rubusana, uZibonele Dumzela waseJoe Gqabi, uNomakhosazana Meth we-O.R. Tambo kwakunye noEunice Kekana weSarah Baartman.  
UJordaan ubalule utshintsho olwenzeke kumasipala waseBhayi ukususela oko athe waxhuzula imikhala.  
Lo masipala ngoku unemali ebalelwa kwiibhiliyoni ezimbini zeerandi ebhankini. Ukwathe, lo masipala ubekele bucala iR500 yezigidi yokuvala izithuba zengqesho kulo masipala.  
Uthe, izigxeko azityatyekwa nuTrollip ngokuqesha uLinda Mti zezenkqubo yengcinezelo. UTrollip wagxeka uJordaan ngokuqesha uMti njengentloko yokhuselo eNelson Mandela Bay, esithi wafunyanwa enetyala lokuqhuba enxilile, kwanezityholo zobuqhophololo ajongene nazo uMti. 
 “Ukuba kuyimpazamo ukuqesha uMti ngezityholo zokuqhuma eenxilile ngo1993 lo nto ithetha ukuthi uninzi labantu ngekhe basebenze,” utshilo uJordaan.  
Ukwathe uMti kudala esebenza kungekho mntu uthethayo, ezi ntetho zivela kuba esebenzela umasipala waseBhayi.  
Ukwathe “Isabelo mali saseNelson Mandela Bay li -11 leebhiliyoni, angayilawula njani loo mali umntu oqhele ukulawula imali yefama, nemohluleyo?”  
UTrollip uthe, “Andiyikhathalelanga into ethethwa nguJordaan, ndikhathalele ethethwa ngabavoti baseNelson Mandela Bay.”  
“Ukufama ndakuqhuba ngempumelelo ndaphumelela namawonga.” Uthe akanachaphaza lokuqesha umntu owafunyanwa enetyala, nophandwayo,” kutsho uTrollip. 
Kwakule nkomfa yoonondaba yeANC, unobhala walo mbutho kweli phondo uOscar Mabuyane uxelele oonondaba ukuba abagqatswa ngamalungu eANC anamava nayaziyo into elindelwe kuwo. Uncome uKekana weSarah Baartman esithi ungumzekelo omhle wokuphatha iimali zikarhulumente. “Uyabuyela kuba sithi xa kungekho monakalo yintoni elungiswayo,” utshilo uMabuyane."	not available
sports	UMngqith’uzimisele ukuhlala kwiDawana	"Maninzi amaqela adlala kwiPremier Soccer League anomdla kuManqoba Mngqithi olisekela lomqeqeshi kwiMamelodi Sundowns – kodwa yena uthi usazimisele ukuhlala kwindawo akuyo.  
UMngqithi wazibalula ebholeni yaseMzantsi Afrika kwiminyaka eyadlulayo ngethuba engumqeqeshi weGolden Arrows.     
Nangona engawakhankanyanga ngamagama amaqela amfunayo – uxelele intatheli ye-Independent okokuba akazimiselanga kwaphela ukuyishiya iSundowns.  
Ekupheleni kwale sizini, uMngqithi kulindeleke abambe iingxoxo neSundowns malunga nokuhlaziywa kwesivumelwano sakhe sengqesho. Phambi kokufakwa ekhwapheni nguPitso Mosimane – okaMgqithi ukhe waqeqesha ixesha elingabhekelephi AmaZulu neChippa United.  
“Ewe…yinyaniso, akhona amaqela athethileyo nam. Kuyandivuyisa ukuqatshelwa komsebenzi endiwenzayo ngoba oko kubonakalisa ukundithemba,” utshilo uMngqithi oneminyaka eliqela ngoku engumncedisi kaPitso othembekileyo kwi Sundowns eyenze imbali ngokuthatha iindebe ezibalulekileyo. 
Okwangoku, kuyabonakala okokuba uMngqithi usonwabile kweliqela. 
 “Andinazo izicwangciso ezingezinye. Andikacingi ngokuhamba kwiSundowns. Liya kufika ixesha lokuba ndiye kwelinye iqela – kodwa okwangoku, ndicinga ukuba kufanelene ndizibophelele kwi Sundowns. Lakuze lifike ixesha lokuba ndihambe – kodwa ngeke ndixoke, elo xesha elikafiki. Kuninzi endisakufunayo apha kwiSundowns njengokuphumelela iMTN 8 engekayithathi ngoku ndikuyo. Ndifuna ukuba yinxalenye yabantu abenze imbali kwiDowns ngokuthatha zonke iindebe. Abanye abaqeqeshi abakwazi ukuwafumana amathuba anjalo. Akukho xinizelelo olunokubangela ndihambe ngoba ndonwabile apha,” utsho uMngqithi.  
“Indlela endisebenza ngayo nomqeqeshi  intle kakhulu ngoba ungumntu olangazelela impumelelo ngamaxesha onke njengam.  
“Okubalulekileyo kum ngoku kukuzama ukuphumeza umnqweno kamongameli weqela uMnu. Patrice Motsepe. Liyeza ixesha lokuba ngumqeqeshi oyintloko kwelinye iqela – kodwa hayi okwangoku,” utsho uMnqgithi. 
Akukacaci nokuba isivumelwano sakhe siya kuvuselelwa na njengokuba noPitso engekasivuseleli esakhe.  
UMngqithi uthi ukhe wathetha noMotsepe – kodwa akukabikho nto egqityiweyo."	not available
politics	600 iintsapho ezixhalabileyo eMpuma Koloni ngenxa ka-GM	"Baxoxa bexhalabe ngekamva abasebenzi bombutho weNUMSA eMpuma Koloni emva kokuba inkampani evelisa imoto kweli iGeneral Motors idize ukuba izakuvala iingcango eMzantsi Afrika.  
Unobhala weNUMSA eMpuma Koloni, uMziyanda Thwani, uthi ngobusuku bangoLwesibini babambe intlanganiso nabasebenzi bediliza ezindaba ngokusemthethweni. 
”Ngokugunyaziswa lisolotya (189) kumthetho wezabasebenzi besibambe lendibano sixelela abasebenzi ngembalelwano evela kwaGeneral Motors, isithi bazakumka eMzantsi Afrika,” uthethe watsho uThwani. 
 Ingxelo yalo mbutho ithi ngabasebenzi abangaphezu kwamakhulu amathandathu ekulindeleke ukuba bachaphazeleke kule ntlekele yokuvala kwale nkampani. Inkampani yakwaGeneral Motors yaqala umsebenzi wokuvelisa iimoto zayo kweli ukusukela ngonyaka ka1926, ngenxa yefuthe lomzabalazo ngonyaka ka1982, inkampani yakwa Chevrolet yalishiya eli. 
 UThwani uthi bakuthethwano namagqwetha abo bezama ukuqinisekisa ukuba abasebenzi abangamalungu abo bazakukhuseleka kule nguqu. 
“Namhlanje umhla wamashumi amabini anesihlanu kule nyanga iyaqala ingxoxo phakathi kwethu uCCMA kunye nabameli benkampani yakwaGM, okona sifuna ukukwazi kukuba le nkampani izakungena kwa-Isuzu izana nantoni,” utsho uThwani.  
Ingxelo ithi kukwakho iinkampani ezahlukeneyo ezishishina ngokuthengisa izixhobo zemoto zakwaGeneral Motors, nazo kulindeleke ukuba zivale iingcango ngaphandle kwamathandabuzo. 
”Inani labantu abachaphazeleka kolu tshintsho lizakonyuka kuba kukho ezi nkampani zithengisa izixhobo zemoto zakwaGM, zizakuvala nazo xa imkile le nkampani kweli. Ethetha ngalo mcimbi kumajelo eendaba, ongumphathi wenkampani yakwaGM uIan Nichollas, uthi bazakushiya uMzantsi Afrika ekupheleni kwalo nyaka.” Enye yezinto esifuna ukuyazi kwezi ngxoxo, kukuba zintoni ezikhokelele ukuba le nkampani ishiye uMzantsi Afrika, siyayifuna ingcaciso malunga noko,” ucacise watsho uThwani.  
Oonokrawuzana bathi imeko engazinzanga yezopolitiko nokuthotyelwa koMzantsi Afrika zezinye zezizathu ezibangele oku. 
UAndile Bloko uneminyaka elishumi elinesithathu esebenza kule nkampani yakwaGeneral Motors eBhayi.  
“Zindaba ezibuhlungu kakhulu ukuvalwa kwengcango zale nkampani kuba sineminyaka engaphezu kwamashumi amane ubudala, akuzukuba lula kuthi ukufumana imisebenzi kwezinye iindawo,” uthethe watsho uBloko.  
Kunyaka ophelileyo ngabasebenzi abangaphezu kwekhulu abathe bagxothwa yile nkampani nabebebudala babo bungaphezu kwamashumi amahlanu."	not available
sports	Ifuna ukudlala imidlalo yeCaf, iPlatinum	"Ibuyele kwindawo yesithathu iPlatinum Stars kwiPSL emva kokuba izuze amanqaku apheleleyo ngoMvulo. 
 IDikwena yothuse AmaBhakabhaka xeshikweni iwabetha ngamagowuli amabini kwelinye [2-1] kumdlalo wePSL eRoyal Bafokeng Stadium. Ibuyele endaweni yayo iPlatinum emva kokulahlekelwa kwimidlalo emibini yonke phambi kwalo iwuphumeleleyo ngoMvulo.  
Iqela likaCavin Johnson lidlale kakuhle futhi bekucaca mhlophe ukuba liyifundile indlela iPirates edlala ngayo. Siphele isigaba sokuqala ihamba phambili iDikwena. 
 Omnye wabadlali abakhathaze iBucs ngumdlali owayesuka kuyo, uNdumiso Mabena.  
Lo kaMabena ufake ibhola entle kakhulu ngesithende esishiye uBrighton Mhlongo esisifu ngumsindo. Eli qela laseMntla Ntshona linethuba lokudlala kwiCaf Confederation Cup ukuba iphela isizini likwindawo yesithathu. Uyivuyele le mpumelelo kakhulu uMabena watsho encoma oogxa bakhe ngokuzimisela. “Yah! Njengokuba izicwangciso zethu zingahambanga kakuhle, sifuna ukudlala kwiConfederation Cup,” utshilo uMabena."	not available
sports	Langeni: Sizakuzithatha zibembini iindebe kule sizini	"Omnye wabalandeli beKaizer Chiefs abaphambili kwimicimbi yabalandeli kwi-East London Kaizer Chiefs Supporters Branch ulithembile iqela lakhe ukuba lakuthi lenze ngcono kule sizini.  
USiyasanga “Sandla” Langeni waseGcuwa kodwa ohlala eMonti usibalisela ngendlela yakhe njengomlandeli weKhosi. 
Pedro Mapelo: Siyakwamkela kweli phephandaba. 
Siyasanga “Sandla” Langeni: Ndiyabulela kakhulu Bhuti. 
PM: Gqaba-gqaba, watsalwa yintoni apha kwiChiefs? 
SL: Mna ndingatsho ukuthi ndikhulele ekhayeni eliyilandelayo ibhola ekhatywayo futhi elinabantu abathanda iChiefs.  
Njengomntu okhule noosisi, iChiefs ibindinika la nto yokoyama. Kodwa eyona nto ibalulekileyo yimfundiso yaMakhosi: uthando noxolo, ezo zinto zindenza ndibambelele kakhulu kuwo. 
PM: Kubaluleke ngantoni ukuzibandakanya namasebe abalandeli (Supporters Branches)? 
SL: Kula masebe abalandeli siyafundisana ngeendlela zokwenza izinto, siyancedana kakhulu ngoba singabantu sahlukene: abanye abantu banezinto logama abanye behlelelekile.  
Enye into emnandi kukuba isebe labalandeli yeyona ndawo ibalinganisayo abantu. Siyakholelwa kakhulu ekuncedaneni thina. 
PM: Ulindele ntoni kwiChiefs kule sizini? 
SL: Ndiqinisekile, kule sizini sizakuyifumana indebe yePSL. Kwezishiyekileyo ngoku singafumana ezimbini kule sizini. Sizakuqala ngeTelkom Knockout le. 
PM: Kutheni abalandeli bengayi nje emidlalweni? 
SL: Phakathi kweengxaki abahlangabezana nazo abalandeli bebhola yindlela yokuya emabaleni: phakathi evekini kunzima ukufumana izinto zokhwela eziya kwiindawo abahlala kuzo.  
Lo mba ufuna kubekho ingxoxo phakathi kukarhulumente nabaphetheyo ebholeni. Enye into ebalekisa abantu yibhola enomtsalane edlalwayo ngamaqela akwiPSL kule mihla."	not available
politics	Bangena ngetshova bekhusela izindlu zabo	"Bubuqhitala nobu athalala bamagosa kamasipala ombaxa iBuffalo City obukhokelele ukuba abahlali baseVelwano bangene ngokungekho mthethweni ezindlini zabo ezintsha zeRDP.  
Ingxelo yabahlali ithi benza oku ngenxa yokuba izindlu zabo ziyaqhekezwa kuthathwa izinto ezifana neesinki, iitepu, iibhafu, amazinki, neentambo zombane.  
UNokhanyo Maja ongomnye waba bahlali bathathe isigqibo sokungena ngokungekho mthethweni emva kokubona indlu yakhe idlakazwe ngala masela ezizixhobo.  
“Ukusukela ngonyaka ka-2010 oko silinde ukuba sinikwe izindlu zethu ngumasipala waseBCM, asifumani mkhondo kwabasemagunyeni ngaphandle kwezithembiso zemihla ngemihla, zibe izindlu zethu ziqhekezwa,” uthethe oko uMaja.  
Ezi zindlu zisemgangathweni oxabisa izigidi zeeranti, inye kuzo ixabisa ngaphaya kwekhulu lamawaka eeranti. 
UPhumlani Ngqase uthi aba bantu baqhekeza izindlu zabo basaqhubeka nokubankqonkqozela bezama ukukhangela ukuba kude kwangena abantu kusini na. 
 “Basafika nangoku becinga ukuba akukho bantu, kwam bathatha onke amacango elangaphambili, nelasekhitshini, ngoku ndihleli kwindlu enamacango endiwathenge ndawafaka ngokwam,” uthethe oko uNgqase.  
Kwiveki ephelileyo abahlali bakwaWadi 17 batyhole uceba weANC ngokuba ngomnye wemiqobo ekunikezelweni kwezi zindlu.  
Umhlali uSiyabulela Kutu utyhole uceba uPhumla Yenana ngelithi ubambezele ukunikezelwa kwezi zindlu ngelithi uyazithengisa ngokungekho mthethweni.  
“Lo ceba wethu uthengisa izindlu ngemali ephaya kwamashumi amahlanu amawaka eerandi (R50 000), yilonto ibangela ukuba kubekho ingxaki xa kufuneka izindlu zigqithiswe ebantwini,” utshilo Kutu. 
Kwiinzame zokufumana uluvo lomasipala waseBCM malunga nalomba, ibambela lesithethi kulo masipala uSibusiso Cindi akaphendulanga kwimbalelwano yethu.  
Umcimbi wezindlu yenye yeengxaki ezivele kaninzi ngethuba abantu beqhuba uqhankqalazo izihlandlo ezahlukeneyo phambi konyulo loomasipala.  
Ezi zindlu zikwajikwe zabangumqolomba wezaphula-mthetho nanjengoko zingenazingcango nazifestile ngenxa yokuqhekezwa.  
Yimali eqikelelwa kumashumi amahlanu ezigidi zeerandi esetyenziswe ekwakheni ezi zindlu zonakele zingekahlalwa ngabanikazi bazo.  
NgeyoMnga kunyaka ka-2014 kuqhutywe uvavanyo-zimvo zabahlali kukhangelwa iingxaki ezibangela ukulibaziseka kokugqithiswa kwezindlu yiBCM.  
Uninzi lwabo bathatha inxaxheba kolu vavanyo zimvo yayikukuthengiswa kwezindlu zeRDP kwanokufakwa kwabantu ngokungekho mthethweni yeyona nto yaphuma phambili. 
siyabulela.mqikela@inl.co.za"	not available
entertainment	#NAF16: Amanina athabatha iqonga eRhini!	"KWIMINYAKA engamashumi amathandathu eyadlulayo, amazwi athi ‘Wathint’ abafazi, Wathint’ imbokodo, avakala kwizitalato zasePitoli nanjengoko amashumi amabini amawaka (20 000) amanina ayevela kwilizwe jikelele abamba umngcelele oyimbali.  
La manina ayesingise kwiZakhiwo Zomdibaniso ukuya kuthi thaca umqulu wezikhalazo owawunyevulela ukuphathwa kwamapasi kwinkulumbuso yangoko uJG Strijdom.  
Esi sehlo sikhunjulwa namhlanje xa kuvulwa umNyhadala kaZwelonke wezoBugcisa wonyaka wama-42 eRhini. Malunga nomyinge wama-80 womsebenzi okwinkqubo yalo mnyhadala ulawulwe, waveliswa, waze wonganyelwa ngamanina phantsi komxholo walo nyaka othi, Celebrating Women.  
Kodwa, ngokutsho kowongamele ubugcisa kulo mnyhadala, uIsmail Mahomed, injongo ayikokuqhwaya iinkumbulo, kodwa kukubhiyozela ihambo yamanina kwezobugcisa nemiba abahlangabezana nayo. “Amakhosikazi adlale indima ebonakalayo kubugcisa boMzantsi Afrika.  
Lo nyaka ngowo kubaqwalasela nokubhiyoza.” Uyavuma ukuba usemde umgama ekufuneka uhanjiwe phambi kokuba amanina akweli candelo alingane namadoda.  
“Kuninzi ukungalingani kweli candelo kwilizwe jikelele. Ngelixa sinamanina amaninzi abukhali ekubhaleni, ekongameleni, ekuzobeni nasekudaniseni – amathuba awafane aziveze, ngenxa yohlobo okukhutshwa ngayo inkxaso kweli lizwe.”  
Kodwa yena umdlali kulo mnyhadala, umbhali wemidlalo, umlawuli nomvelisi uLara Foot, uthi kuye, oku ayingokulingana nabantu abangamadoda. “Andizange ndibe nantshisakalo yakulingana namadoda. Konke endikufunayo kokokuba amanina axatyiswe njengamntu wonke,” utshilo.  
Njengengqonyela nomlawuli weBaxter Theatre Centre, imisebenzi kaFoot ibonakaliswa kwimidlalo emithathu kule nkqubo.  
Umdlalo othi The Inconvinience of Wings ubalisa ngebali lobuhlobo, ukuchithakala, ukuchewuleka kunye neengelosi, nanjengokuba umyeni ekhangela ichiza lokunyanga inkosikazi yakhe enesigulo sengqondo esibizwa iBipolar.  
Eminye imisebenzi yakhe emibini yangaphambili, iquka uKaroo, uMoose kunye noTshepang, izakuphinda iboniswe kulo mnyhadala."	not available
sports	iDowns ayikuchasanga ukuyiphinda iAl Ahly emdlalweni weChampions League	"Umqeqeshi weMamelodi Sundowns, uManqoba Mngqithi, ubona iziphumo zomdlalo ophakathi kweqela lakhe ne-Al Ahly njengeziphumo ezakuthi zibe nefuthe kakhulu kwindlela iqela aliqhuba ngayo kwisini yonke. OkaMngqithi ukuthethe oku ngethuba ephendula imibuzo yeentatheli namhlanje (Lwesine) eChrolokop – apho achube isikhwebu ngamalungiselelo omdlalo omkhulu ongempelaveki. Amasandawana aza kudibana ne-Al Ahly emdlalweni weCAF Champions League ekulindeleke utake iintlantsi eFNB Stadium ngentsimbi yesithandathu emalanga ngoMgqibelo. Okwenza umdla kakhulu emdlalweni wala maqela mabini ngumsebenzi kaPitso Mosimane owaphakamise omabini amaqela ebholeni yezwekazi le-Afrika jikelele. 
Phambi kokuya eYiphutha, uPitso wavusa iSundowns eyayiphihlika wayenza iintshatsheli eMzantsi Afrika nakwizwekazi le-Afrika. Emva koko waya kwi-Al Ahly – apho afike waphumelela iindebe ezintlanu zonke eminyakeni emibini. Uxinizelelo lusemagxeni kaPitso ngoba iSundowns yabuya nempumelelo eCairo eyeza negowuli elafakwa nguThapelo Morena emizuzwini yokugqibela kwinyanga ephelileyo. Iya emdlalweni iSundowns umsebenzi omkhulu iwucuthile kwaye ihleli phezulu kuGroup A emva kokubethela iAl Ahly kowayo. Noxa uPitso Mosimane eyibeke yacaca into yokuba ufuna ukuyibetha iSundowns – kodwa nayo ayikuchasanga ukuliphinda iqela lakhe. “Sijongene nomdlalo onzima kakhulu,” utshilo uManqoba namhlanje. 
“Umdlalo ophakathi kwethu ne-Al Ahly unzima kwaye iziphumo zawo zinganefuthe kwindlela esiqhuba ngayo kwisizini eqhubekayo. Into ebangela lo nto kukuba iziphumo zomdlalo zizo eziza kusisa kwisigaba esilandelayo seCAF Champions League. Beza kuthi befuna ukusibetha bafumane impindezelo. Kodwa nangona kunjalo, ndicinga ukuba abalandeli baza kufumana umdlalo abaza kuwonwabela kakhulu. Xa kudibana amaqela amakhulu efuna nempumelelo –lo nto yenza umdla ebantwini ababukeleyo,” utshilo uMngqithi. Amakhwenkwe kaPitso azilolongela eNaturena, ekhayeni leKaizer Chiefs, anethemba lokuphumelela emva kokuyiphumelela yonke imidlalo emva kokubethwa yiSundowns."	not available
sports	UDan Malesela ngumqeqeshi omtsha weRoyal AM	"UMamkhize ubhengeze izinto ezintsha eziza kwenzeka eqeleni lakhe phambi kwesizini entsha. Eyothuse abantu abaninzi ibe kukuqesha uDan Malesela njengomqeqeshi weRoyal AM – kodwa bekuqeshwe uKhabo Zondo kwiiveki ezimbini ezigqithileyo. Ngokutsho kwakhe uMamkhize, iRoyal AM iza kuqeqeshwa ngabaqeqeshi abathathu. Kulindeleke ukuba iThwihli Thwahla idlale imidlalo emininzi ngoba iza kuthi ikwiDStv Premiership ibe isemidlalweni yeCAF Confederation Cup. “Siza kube sinabaqeqeshi abathathu abaza kuqeqesha ngokubambisana,” utshilo uMamkhize. Zange yakhiwe ngouku olunye iRome. 
Abaqeqeshi baza kusinika izinto ezingafaniyo esizidingayo. Nokuba abavumelani – kodwa sifuna iziphumo ezihle bengasiguqulanga isitayile seqela. Lo nto ndiyicacisele kubo ngethuba lodliwanondlebe. Sidlala ibhola ngesantya esiphezulu kwaye siyanyamezela,” uthilo uMamkhize ethetha neentatheli emini nalanje. Malesela, uZondo noWire Nteo ngamadoda anikwe uxanduva lokwenza umsebenzi okwizinga eliphezulu njengoJohn Maduka ohambe waya kwiMaritzburg United. kwangaxeshanye, uMamkhize ubhengeze uPhilani Cele, uStoffels noShane Roberts njengabadlali abatsha. 
“Sigqibe kwelokuba simbuyise uCele ngoba sifuna uzinzo eqeleni. Sifuna ihlale itshisa iRoyal AM. Naye simbuyisile uStoffels, futhi sifuna ukwakha ikamva leqela ngabantu abafana noShane Roberts,” utshilo uMamkhize. Abadlali abatsha bafikela kwabanye abaliqela iRoyal AM elungiselela ngabo ukulwa kwiCAF Confederation Cup. Amadoda amathathu aqeqesha iqela aza kufumana lokuvavanya abadlali xa iRoyal AM ithatha inxaxheba kwiKZN Premier’s Cup ekulindeleke idlalwe ekupheleni kwenyanga. Kusathe cwaka ngoSinky Mnisi – ingqonyela enqunyanyiseweyo ngenxa yezityholo ezingadizwanga. IThwihli Thwahla iza kuvula isizini ngokudlala neKaizer Chiefs ngomhla wesihlanu."	not available
politics	Noko, ithemba likhona	"Ukuba ungahlala phantsi uphulaphule inkulumbuso entsha eMpuma Koloni, uOscar Mabuyane, ungagqiba kwelokuba ‘noko, ithemba likhona!’ Zonke izinto azithethayo nazithembisayo zezi kanye kanye kudala silindele ukuziva.  
Uyambona kwayena ukuba ayingomntu wee ‘pomp and ceremony’ okanye wee ‘protocol’ kakhulu; kukho umsinga ka “masiqhubeni sisebenze, ixesha limkile!” Aphinde abe ngulo mntu usoloko egxininisa ukuba amagosa karhulumente awaqeshelwanga ukubhatalwa, aqeshelwe ukusebenzela abantu.  
Unyanisile, kwaye kulapho aza kuxakana nento. Phaya ngaphakathi kurhulumente nakumasebe ngamasebe karhulumente kugcwele iinkonde neenkondekazi ezicinga ukuba unyaka isengu1960-nto; basajonge ukuhlonitshwa kuqala, basajonge ukuphakanyelwa xa beza kuthetha, basajonge ukubongwa nokwaziswa xa bekhona kumsitho.  
Kwakuloo masebe kusekho amatitisholo amavila angakwazi nokuzonwaya oku; izinto ezasoloko zicela abanye abantu zibenzele. Kukwakho naba bangakwazi kwaukwenza kwanto bengakhange baqale bathethe neenqununu zabo; kwaukuphendula i-imeyili ethi ‘ingaba umsitho othe nothe uyenzeka ngemini ethile’ uphendulwa emva kwexesha elide; umntu uxakeke ngooSolitaire nooFacebook kwakunye neza imeyili zithi ‘gqithisa lo myalezo ukuze uThixo akusikelele’ ngeekhompyutha zomsebenzi. 
 Iimbalelwano ezibalulekileyo ke zona aziphendulwa kwaukuphendulwa. Silapho, kwaye iinkokheli ezifana noMabuyane nooZamani Saul (inkulumbuso yoMntla-Kapa) ezithetha kamnandi kuza kufuneka ziqinisekise nangokugqogqa, zikhuphe la magosa, adodobalisa umsebenzi karhulumente.  
Kuyo yonke lo nto baqinisekise ukuba kufakwa ulutsha kwizikhundla eziphezulu zamasebe karhulumente. Kugcwele ulutsha oluneeMasters nezinye izifundo phandl’ apha. Ukuze izinto zenzeke ngesantya kwakufuneka lo rhulumente azithobe, afake ulutsha.  
Ukuba sijonga pha kumaxesha akudala; ooMandela, ooBiko, Sobukwe, babekule minyaka sithi yeyolutsha namhlanje xeshikweni besenza izinto ezinkulu. Kutheni ke olu lwanamhlanje ulutsha siluvalela?  
Sicinga ukuba ooMandela abalandelayo bakusuka phi xa bengafakwa ezikhundleni benze beselulutsha?"	not available
health	Masifunde ngezifo zengqondo	"SENDIKHE ndayikhankanya into yokuba andingomntu uyixabisileyo into yokubhiyozela iinyanga ezinemixholo, kuba ndidikwa yimiyalezo namaphulo agenafuthe. Le yinyanga yesihlanu zilandelelana oko sibhiyozela imixholo eyahlukeneyo. NgeyoKwindla besibhiyozela eyamalungelo oluntu, kuTshazimpunzi ibiyeyeNkululeko, uCanzibe ibiyeyokubhiyozela izwekazi le-Afrika *etsho ezamla*, ze le idlulileyo ibiyeyolutsha *ezibethekisa ngebunzi etafileni*. 
Makhe ndiphefumle ngale sikuyo yeKhala, neza nomxholo endiwuthandayo onemfundiso nobaluleke kakhulu esizweni ngokubanzi. 
Hayi, andithethi ngalo usematheni nowaziwa nguwonke-wonke wokubhiyozelwa nokukhunjulwa kosuku lokuzalwa luka tat’ uMandela. Ndingomnye nje wegcuntswana ongazange nongasoze athabathe ‘nxaxheba kweli phulo, kuba ndibona iyinkcitha xesha. Kodwa andikho apho. 
Mna ke ngale nyanga iindlebe ndizibaza kwiphulo nomkhankaso ojolise ukwandisa ulwazi nokufundisa abantu ngezifo ezahlukeneyo ezichaphazela ingqondo. Le mfundiso ayipheleli kule nyanga qha, kuba olu lwazi yinto edingeka umihla nezolo kubantu abaninzi. 
Umdla wam ngezifo zengqondo ukekelele kakhulu kuthi bantu bamnyama, ingakumbi ulutsha. Okona kunikisa umdla nekothusayo kukuba uninzi lwethu sizwe esimnyama asifane sithethe ngezifo zengqondo emakhayeni ethu nasekuhlaleni, kodwa uphando lubonisa ukuba liphezulu kakhulu izinga labantu bakuthi abaphila nezifo ezichaphazela ingqondo. 
Amaxa amaninzi, xa izizalwane nezalamane zethu zibonakalisa iimpawu ezingaqhelekanga ngendlela abenza ngayo izinto nokuziphatha, siye sibabhebhethe, sihlekise ngabo sithi banenkenqe okanye baphethwe ngamafufunyana. Sikwaphinde sibabize ngamagama onyelisayo afana noo ‘zincinci’, ‘uthonqo’, ‘utem-tem’; njalo njalo. 
Eyonanto ibuhlungu ke ngayo yonke le nto yeyokuba amaxa amaninzi senziwa kukungazi ngale ngulo nangeempawu ezibonakalisa ngayo emntwini, de abaninzi baphethe bezibulala kuba bengafumani ncedo nankxaso ekhayeni. Uninzi lwethu siyesibhidanise isifo sengqondo kwakunye nokukhubazeka ngokwasengqondweni, kanti ezi zifo zozibini zohlukile. 
Ingaba ubusazi ukuba… 
*  eMzantsi Afrika inani labantu abatsha abazibulalyo liphezulu ngeyona ndlela de laphindaphindana kule minyaka ilishumi elinantlanu idlulileyo. 
*   Abantwana abaphakathi kweminyaka elishumi ukuya kwelishumi elinethoba ngabona basecicini elikhulu lokuzibulala. 
*   Isizathu esiphezulu esikhokela abantu abatsha abaninzi ukuba mabazibulale kukuba uninzi lwabo lunezifo zengqondo ekuqukwa kuzo idepression kwakunye nebipolar disorder. 
*   Ukuzixhoma ngentambo yeyona ndlela isetyenziswa kakhulu ngabantu abazibulalayo. 
Izifo zengqondo ziziindidi ngeendidi, nalapho abanye baye balaliswe esibhedlele kumagumbi abekelwe bucala ngenxa yobuzaza besifo eso nobungozi abangazifumana bekubo xa bengekho phantsi kweliso labaxelengi bezempilo, kanti abanye baye banikwe amayeza neepilisi ezibanceda ukulawula nokuthomalalisa iimpawu zezi zifo, nezingamdodobalisa umntu. Kambe ke, okona kubalulekileyo kukukuba ezi zifo ziyanyangeka, ingakumbi xa umntu efumana uncedo kusaqalwa ukubonwa iimpawu kuye. 
Njenganasiphi na isifo, nesi ke asikhethi bani, wonke umntu usecicini lokuba anganaso; nokuba usisinhanha okanye ihlwempu, omdala nomncinci. 
Zininzi yaye zohlukile izizathu ezingakhokhelela ukuba umntu aphathwe sisifo sengqondo, kuquka kuzo ukuxhatshazwa ngokwesondo nasemphefumlweni, ukuswelekelwa ngumzali, ukuqhawuka komtshato wabazali, ukungaqhubi kakuhle esikolweni, ukusebenzisa iziyobisi, njalo njalo. 
Isizathu sokuba ndikhankanye ezi zingentla kungokuba kwezi nyanga zimbini zidlulileyou kuzakuthi ga ngoku, emsebenzini siye sifumane imbalelwano iveki neveki esuka kubantu abatsha abadinga uncedo. Xa bechaza iingxaki zabo, bonke bathi sebephelelwe lithemba lokuqhubekeka nobomi babo, yaye bahleli nje bacinga ngokuzibulala. 
Xa sibaphendula, umbuzo wokuqala esibabuza wona ngowokuba bakhe bazama ukuphalaza intlungu yabo ebazalini okanye kuye nawuphi na umntu abamthebileyo ekhaya okanye isihlobo? Abanye bathi kunzima ukwenza oko, kuba baneentloni zokuthetha ngabakuvayo, yaye amaxa amaninzi nabo abazazi ukuba baphethwe yintoni na. 
Noxa ndingenguye unontlalontle, ndingenguye noSis’ Dolly wodumo, kodwa ukusebenza kwam kunomathotholo njengomqulunqi weenkqubo ezahlukeneyo kwiminyaka eyadlluyo kundivule amehlo ndaze ndanomdla ekwazini banzi ngezifo zengqondo, nalapho inyanga nenyanga sasimema oonontlalontle ukuba bazokufundisa abaphulaphuli ngalo mba. 
Yonke ke le nto iwenza ube lula umsebenzi wam xa abantu abatsha, noninzi lwabo ingamagqiyazana bephokoza iintlungu zabo, nalapho siyesibone iimpawu ezibonisa mhlophe ukuba baswantsuliswa sisifo sengqondo, ntonje abanalwazi. 
Ngoko nangoko siye sibadibanise nabaqeqeshelwe lo msebenzi kwimibutho enikezela ngoncedo olusimahla efana neSouth African Depression and Anxiety Group, i SADAG ngamafutshane, neFamilies South Africa, iFAMSA ngamafutshane. Ikhona futhi neminye imibutho kumaphondo ngamaphondo nenikezela ngezi nkonzo, kwakunye nonontlalontle ekuhlaleni, yaye nasezibhedlele umntu angalufumana uncedo olusimahla."	not available
politics	Bavume amagwijo beqhankqalazela uTantsi	"ABAHLALI baseMnquma bavale amasango alo masipala beqhankqalazela umanejala waseMnquma uSindile Tantsi abamtyhola ngokuba ngunobangela weyantlukwano kwibhunga lalo masipala. 
 
NgoLwesine igquba labahlali baseMnquma, abaquka abasebenzi balo masipala, bachithe usuku lwabo phambi kwezakhiwo zomasipala bevuma amagwijo omzabalazo, bambi bevuma iingoma ezichasene nolawulo lukaTantsi. 
 
Esizikithini sentshukumo yakutshanje ngumba wokonyulwa kukaPatience Thobakazi Ntanga njengosodolophu kule veki engena endaweni kaThobeka Bikitsha obenyulwe phantsi kweenkqubo ezisikelelwe yiANC emva konyulo lenyanga yeThupha nyakenye. 
 
Abahlali baseMnquma bathi nguTantsi lo ungunobangela weyantlukwano kweli bhunga. “UTantsi wenza unothanda kulo masipala, ungene tsotsololo kwipolitiki yaseMnquma kodwa ungumqeshwa. Singabahlali sithi makasikhwelele asishiye nomasipala wethu,” omnye wabahlali uxelele I’solezwe phambi kwezakhiwo zalo masipala eGcuwa. 
 
Amapolisa aseGcuwa edibene nebutho lokuqubisana noqhankqalazo laseKomani angxange phambi kwezakhiwo zaseMnquma, exhobe efohlele. 
 
Umsebenzi waseMnquma ongavumanga kuchazwa uthe: “Into endibangele ukuba ndizoqhankqalaza kungenxa kaTantsi ocinga ukuba ngumasipala wakhe lo. Xa kunqunyanyiswe yena, kuma yonke into kulo masipala.” 
 
Usihlalo weANC eMnquma uNdoda Mesani uthi balenzile uphando ngeengxaki zeyantlukwano kwipolitiki yaseMnquma. “Unobangela wale ngxubakaxaka nguTantsi,” utshilo uMesani. 
 
Amagosa esebe lentsebenziswano kurhulumento kwakunye nemicimbi yeenkosi (Cogta) ebevalelene kwiingxoxo namagosa aphezulu aseMnquma kwisikhululo samapolisa aseGcuwa. 
 
Iinzame zokufumana ilizwi kumasipala malunga nezityholo ezityatyekwa uTantsi ziwe phantsi. Umasipala waseMnquma ufumene isigunyaziso kwinkundla ephakamileyo yaseMthatha esithintela abasebenzi ukuba bonakalise izixhobo zikamasipala, bathuke okanye bagrogrise amagosa aphangeleyo kamasipala."	not available
business	Phantsi ngomlo, phezulu ngophuhliso	"OOSOMASHISHINI abasakhasayo eNelson Mandela Bay bayalelwe ukuba bagxile kuphuhliso lwabo, hayi ukumonelana ngethuba bekubanjwe indibano yokubonisana ngokukhuliswa koqoqoqsho lwasezilokishini phakathi korhulumente noosomashishini abasakhasayo. 
Le ndibano ibibanjelwe kumabala ezemidlalo iNelson Mandela Bay Stadium kule veki. Usekela sodolophu womasipala wale ndawo, uBicks Ndoni, umphathiswa wephondo kwisebe lophuhliso loqoqosho uSakhumzi Somyo, iinkokeli zombutho we-National Federated Chamber of Commerce (NAFCOC) nomphathiswa kwisebe lophuhliso lwamashishini asakhasayo uLindiwe Zulu bebezimase lo msitho. 
Izithethi zikarhulumente zigxeke oosomashishini abakhulayo ngokungamanyani, ukuxhwithana endaweni yokuba basebenze kunye besabelana nangezixhobo zokusebenza. 
UZulu ubaxelele ukuba bakhe umanyano oluluqilima. 
“Abanye benu bahla benyuka ezitalatweni bexhakazela ziincwadi nemiqulu kungekho nto iphucukileyo abeza nayo, yekani ukulwela unobenani, abelungu bona bayaxhamla ngeli xesha nina nilibele kukudlalisa,” utshilo uZulu. 
UNdoni uthe endaweni yokujamelana, oosomashishini abamnyama mabahlangane rhoqo bakhulise amashishini abo. 
“Ukufuthelana nokuqumbelana phakathi kwenu kuyakudala uqhusa noqoqosho lume ngxi kunokuhambela phambili, iilokishi zethu maziqhubele phambili zibe- yindawo apho ushishino lugquba khona,” utshilo uNdoni. 
Umongameli wombutho weNAFCOC uLawrence Mavundla ukugxekile ukuxhatshazwa kwabemi base-Afrika ngeentetho ezithi bazokubulala amashishini abantu balapha, esithi ukufa kwamashishini ezilokishini yaba yinto yangabom eyabangelwa kukungena koobhazabhaza beevenkile ezilokishini."	not available
business	Kukhuthazwa ulutsha luziqalele amashishini	"Okuqaphelekileyo kukuba iingingqi zorhwebo lwezoqoqosho lwehlabathi ziphawule ukuba iMpuma Koloni inegalelo elikhulu kurhwebo lwehlabathi. 
Oku kudizwe ngethuba urhulumente weMpuma Koloni ebambe inkomfa ejongene nezoqoqosho eICC eMonti. 
Le nkomfa ibibanjwa okwesine kulo nyaka emva kweminyaka emibini  yokuthwaxeka yimingeni. 
Iqhube iintsuku zambini apho bekungungelene iintlobo zoosomashishini asele bekhulile abaphuma kumanye amaphondo, kuquka nabo basakhasayo. 
Apha kule nkomfa bekukwakho neetafile apho ubani ebebonisa ngomsebenzi wakhe nangeemveliso zakhe. 
Enye yeetafile ibineshishini elibizwa iZHAUNS neyinkampani eyenza oomatshini abohlukeneyo abafana novelisa amaphepha angasese, ovelisa izitena, ovelisa imikhenkce nemitshini ekwakhulisa namantshontsho eenkukhu. 
UMax Ralane weentengiso  kwiZHAUNS  uthi injongo yabo kukunceda oomama basemakhaya abo bavuka bazenzele. Uthi nangona beseNtshona Koloni kodwa basebenzisana neelali zeMpuma Koloni. 
URalane uthi bakwancedisana nayo neKing Hintsa TVET College njengoko iyikholeji ejongene nabantwana abaphuma kumakhaya angathathi ntweni. 
“Abantu abaninzi ishishini lokuvelisa abalikhathalelanga kakhulu, bangena kwasele ekulungele ukusebenza. Kanti thina siyiqala phantsi ibhotile sele ikrobokile siyijike ibe ntsha. Injongo yethu kukuphuhlisa abantu basemaphandleni abafuna ukuqala amashishini, ingakumbi ke ilizwe lethu lijongene nolutsha oluninzi olungaphangeliyo. 
“Sikwasebenzisana neKing Hintsa apho sifuna xa bephuma pha abafundi begqibile izifundo zabo, ingakumbi abakwezoshishino, bangaphumi bakhangele imisebenzi koko baziqalele amashishini abo,” utshilo uRalane. 
UDumisa Bonga ophuma eKing Hintsa okwicandelo eliphuhlisa abafundi abenza ezoshishino, uthi eyona njongo iphambili kukuba abafundi baphume bexhobile kwaye bekwazi ukusebenzisa izandla zabo bangaphumi bekhangela misebenzi."	not available
sports	ISundowns intingela eZambia kule veki	"IMamelodi Sundowns intingela kwilizwe laseZambia – apho kulindeleke ukuba idlale umdlalo weCaf Champions League neqela eliphambili, iZesco United, kwidolophi yaseNdola ngoMgqibelo.  
Eli qela lasePitoli lidlale umdlalo wokuqala wePSL obuphakathi kwalo neMaritzburg United eHarry Gwala izolo ngenxa yokuxakeka kwalo.  UPitso Mosimane iyambhokodisa ingxinano yemidlalo yeqela lakhe – kodwa uzinikele ekudlaleni le midlalo kude kube sekugqibeleni.  
“Kunzima ukukhusela indebe yePSL siphinde sidlale kwiCaf Champs League nakwiMTN8. Kodwa lo nto isinika ithuba lokubona kakuhle iqela eli lam,” utshilo uMosimane.  
UPitso uthe uzakunika abanye abadlali xa iSundowns idlala neZesco. 
IiBrazillians ziza kubeka ithemba lazo kubadlali abafana noKhama Billiat noKeagan Dolly."	not available
sports	UMzantsi Afrika ziingqongqo zamanye amazwe kwindebe yehlabathi!	"Ngaphandle kwamathandabuzo, iqela loMzantsi Afrika leqakamba ziingqongqo zamanye amazwe kwindebe yehlabathi. Lo nto icace gca emva kokuba iProteas ibethwe yi-India ngoothinti abathandathu bonke namhlanje eSouthampton kwilizwe laseNgilane. Ukapteni weProteas, uFaf du Plessis, uphumelele itosi namhlanje wakhetha ukuqhokra kuqala into angayenzanga emidlalweni emibini egqithileyo. UMzantsi Afrika ukhutshwe wenze ibathwana lamakhulu amabini anamashumi amabini anesixhenxe (227/9) lemitsi kuwe oothinti abalithoba bonke. Lowo ibingengomsebenzi onzima konke konke kwi-India ebiqala ukudlala kwindebe yehlabathi namhlanje. Ukungakwazi ukufika kumakhulu amathathu kuvele kwawubeka endaweni embi ngakumbi uMzantsi Afrika obufuna ukuphumelela umdlalo wawo wokuqala eNgesi. 
UKagiso Rabada uzamile ukuphizamisa umdlali we-India ophambili, uRohit Sharma, ngeebhola ezinzima – kodwa elo linge lakhe aliphumelelanga ngenxa yobuchule bakhe (umdlali wase-India) bokubetha ibhola. Uye wabaxaka abadlali boMzantsi Afrika umfo kaSharma wade wafumana ikhulu elinamashumi amabini anesibini (122) emitsi emdlalweni. Omnye umdlali we-India oqhube kakuhle emdlalweni ibe nguDhoni – oqhokre imitsi engamashumi amabini anesine (34). Nangona imidlalo iseliqela ezayo – kodwa akusekho themba kwiProteas ngenxa yendlela embi edlale ngayo emidlalweni emithathu. Amadoda ebekuthenjelwe kuwo anjengoHashim Amla noQuinton de Kock akakwazanga ukwenza umahluko namhlanje – kowona mdlalo ebekunyanzelekile uMzantsi Afrika uwuphumelele ukuze kubuye ukuzithemba ebadlalini. Mhlawumbi ukungabikho kukaDale Steyn, ongazukudlala kwindebe yehlabathi ngenxa yokonzakala, kunomthelela kwindlela iqela likaFaf du Plessis elidlala ngayo."	not available
entertainment	Kelly Kumalo – “Ubudlelwane bam noSenzo yaba yinkcitha-xesha”	"“Nangona ndandimthanda nje uSenzo, kodwa ubudlelwane bethu yayiyinkcitha-xesha namandla.”  
Olu ludliwano-ndlebe oluzakuqinisekisa ukuba ababukeli bathe nca koomabonakude babo, nalapho iMTV Base izakube ibonisa udliwano-ndlebe lukaSizwe Dhlomo noKelly Khumalo, nanjengokuba esichubela ngobudlelwane bakhe nomdlali wesoka ongasekhoyo uSenzo Meyiwa ngokunjalo nemvumi yeHip Hop esele ilibhantinti uMolemo ‘Jub-Jub’ Maarohanye, ngokunjalo nedabi lakhe lokusebenzisa iziyobisi.  
Ebuzwa ukuba angaqubisana njani na nalowo wayesakuba sisinqandamathe sakhe xa siphuma entolongweni (uMaarhohanye wathotyelwa isigwebo emva kokuba yena nomhlobo wakhe bechithe ixesha entolongweni ngokukroboza abantwana besikolo ngethuba bedyarhisa izithuthi endleleni), uphendule ngokucacileyo ukuba, “Ndizakuba nesithintelo senkundla ngakuye.”  
Ethetha ngedabi elaliphakathi kwakhe nenkosikazi kaMeyiwa, uMandisa, uKelly ubanga ngelithi, “Wayezama ukundityhalela ngaphandle endleleni ngethuba ndiqhuba.” Ngelo xesha, iingxelo zabanga ngelithi uKhumalo nodade wabo bahlasela uMandisa kuhola wendlela waseRhawutini.  
Kancinane phambi kokubhubha kukaMeyiwa, iCity Press yabika ukuba uMandisa uthi, ukwamkele ukuba uphulukene naphakade noMeyiwa. “Ndiyasihlonipha isigqibo sikaSenzo sokuba noKelly Khumalo,” kuthiwa uMandisa watsho kumyalezo weSMS, ngethuba wayebuzwa ngoku. “Asohlukananga kakubi. Ngutata wentombi yam, ngapha koko ayinguye umntu ombi. “Ndimnqwenelela okuhle; ndiseluxolweni ngento yonke,” watsho.  
UMeyiwa wadutyulwa wabhubha ngomhla we-26 kweyeDwarha ka2014 eVosloorus, Ekurhuleni, ngethuba endwendwele uKhumalo.  
Kutyholwa ukuba amadoda amabini ambonzeleka ngaphakathi endlwini, anyanzelisa iimfono-mfono eziphathwayo, amdubula aze aphel’ emehlweni.  
UKelly wayekhe wabikela iSunday Times ukuba uMeyiwa uceba ukuqhawula umtshato nowakwakhe aze atshate yena. “Azange ndithandwe ngumntu ngohlobo uSenzo awaye- ndithanda ngalo. Wayezimisele ukundenzela nantoni na…Intliziyo yakhe yayinam,” watsho kwela phephandaba."	not available
entertainment	Liyakhala igqala lomngqungqo	"Igqala lomculo womngqungqo eKomani uSipho “Dr White” Lisa utyhola urhulumente wephondo ngokusilela ukuxhasa iinkqubo zokuphuhliswa komculo womngqungqo (ijezi) eMpuma Koloni. 
 Lo kaLisa uthi, uninzi labadlali bolu hlobo lomculo babhubha bengenanto ngenxa yokuba iinkqubo zikarhulumente azincedisani nabo ngeendlela ezininzi. 
“Ukufa nokuvuka komculo wejezi kweli phondo kuxhomekeke ngokumandla kwinkxaso nentsebenziswano esiyinikwa ngurhulumente wephondo, kwaye asiyifumani lo nkxaso,”uthethe watsho uLisa.  
Lo kaLisa ungumzekelo weemvumi zomculo womngqungqo ezimbalwa ezisaphilayo kweli leMpuma Koloni.   
“Sinomnqweno wokushiya lo mculo kubantwana abasakhulayo, ingxaki asifumani nkxaso kurhulumente ukuze sikwazi ukwenza lo msebenzi,” utsho uLisa. 
ULisa ufunde ukudlala umculo womngqungqo kumagxibha alomculo kanye kula ngingqi yaseKomani.  
“Ifuthe labantu abaninzi endidibene nabo apha eKomani lenze ukuba ndincance nzulu ngomculo wejezi ndisemncinci kakhulu, kubo ndingabalula ooJoe Njenjezi noMalawana Makina kwanosapho lakwa Matshikiza nabanye abaninzi kakhulu,”uthethe watsho uLisa.  
Ngenxa yothando lakhe lomculo womngqungqo uLisa uvule isikolo sokufundisa umculo kule ngingqi yaseKomani kuba efuna ukuxhobisa iintsatshana ngomculo. 
 “Ngenxa yentlungu ndaye ndenza Ihlumelo Music Schools Project ngeenjongo zokufundisa abantwana umculo ngokubanzi, kuba andifuni ufe ingakumbi umculo wejezi,”utshilo uLisa. 
Uthi ufundisa ulwazi nzulu ngobuchule bomculo, aze aphinde afundise aba bantwana ukudlala izixhobo ezahlukeneyo. 
Uhambisa athi, impawu zokufa komculo womngqungqo eMpuma Koloni zibonakala ngokuba akukho mnyhadala unesidima uqhubekayo kweli phondo.  
“Abantu abatsha babhenela kwezinye iindidi zomculo kuba abafumani mfundiso ngomculo wejezi, amaqonga anesidima kulo mculo asaqhubekayo yi- Cape Town International Jazz Festival, Macufe eBloemfontein kwa ne- Johannesburg Jazz,” utsho. 
Ukanti isithethi sesebe lemidlalo nenkcubeko ephondweni uAndile Nduna uthi, aziyonyani ezi ngxelo. “Ngoku ndithethayo silungiselela ukusa umnyhadala wejezi kanye phaya eKomani, kuba kunyaka ophelileyo besise phaya eKomani umculo kaMaskandi saza safumanisa ukuba awukhange uxhaswe, ngoku sizakusa kubo ijezi le yaphaya eKomani,”uthethe watsho uNduna.  
Lo kaLisa usebenze njengelungu kwibhunga elibizwa ngokuba yiEastern Cape Provincial Arts and Culture Council ukusukela ngonyaka ka 2013 ukuya kunyaka ka 2015. 
Kunyaka ophelileyo uLisa ukhokele iqela leKomani Jazz Ensemble ngethuba bebeye kudlala ingoma kwelaseSenegal."	not available
business	Mazwai: Cinga ngokwahlukileyo kuqoqosho	"Umntu uthi wakuvula isikroxo elokishini okanye elalini, ubone nabanye besenza njalo endaweni yokucinga ngamanye amashishini. 
 
Oku kuthethwe ngoLwesine nguGqirha Thami Mazwai, usomashishini kwanelungu lebhunga labacebisi bakaMongameli kwicandelo lokukhuliswa koshishino lwabantsundu (BEE).  
 
Ebethetha kwiNgqungquthela yoQoqosho lweeLokishi neeLali ebanjelwe kwihotele i-ICC eMonti. 
 
UMazwai uthi abantu abahlala ezilokishini mabacinge ngeendlela ezohlukeneyo zokwenza ushishino endaweni yokwenza into enye. 
 
UMazwai uthi ukuba abantu basezilokishini nasezilalini bazimisele ukuphucula uqoqosho lweendawo zabo, mabaqale ngokuxabisa iindawo abaphuma kuzo. 
 
“Ngenye imini ndakhe ndancokola nomnye usomashishini esithi liqhuba kakuhle ishishini, ude wane-ofisi edolophini. Iqala apho ke ingxaki, kutheni i-ofisi ingekho kufuphi neshishini elokishini okanye elalini,” kubuza uMazwai. 
 
UMazwai uthi kubantu abangaphaya kwezigidi ezingamashumi amahlanu anesihlanu baseMzantsi Afrika, izigidi ezingamashumi amabini anesibini kubo bahlala elokishini logama ishumi elinesithoba lihlala ezilalini. 
 
“Kodwa xa uqwalasela imigaqo-nkqubo ephunyezwa ngurhulumente, ufumanisa ukuba iluncedo isikakhulu kwabo basezidolophini,” utshilo uMazwai. 
 
Ethetha kwakule ngqungquthela, uSekela Mongameli David Mabuza uthi lifikile ixesha lokuba urhulumente anike ingqwalasela amashishini asezilokishini nasezilalini, hayi nje ngokuthetha koko ngokwenza."	not available
sports	Icacisa ukungabikho kwabadlali emngcwabeni i-Ajax	"Ngokwesithethe sabantu abamnyama okanye ngokwesintu, akuthethwa kakhulu ngomntu oswelekileyo, kuthi ke ubani xa enze njalo, athelwe nqa ngabantu. Enye yezinto ezibaluleke kakhulu ebantwini abamnyama kukuzila; imbeko enikwa ikhaya elehlelwe lilishwa kunye nomntu lowo ubhubhileyo. Kunzima ukuthi cwaka emva kwento engaqhelekanga eyenziwe yi-Ajax Cape Town, ngeCawa.  
Ngomhla wesibhozo kubekwe kwikhaya lokugqibela uSonwabile Cecil Lolo, umdlali weqela elikhulu laseKapa, i-Ajax Cape Town, elidlala kwinqanaba eliphezulu kwibhola yeli loMzantsi Afrika, kodwa uninzi luzibuze imibuzo xa kuqala inkonzo kaLolo kungekho nomnye umntu osuka kwi-Ajax.  
Lo nto ivuselele umnyele unkosazana Pemmy Majodina, umphathiswa wezemidlalo nolonwabo kweli phondo leMpuma Koloni. Umphathiswa ukuchaze ukungabonakali kweqela ebelidlalelwa nguLolo njengendelelo ehamba nokungakhathali.  
Kuthe emva kweeyure ezimbini umngcwabo uqalile wagaleleka * -Aric Efstathiou [ingqonyela ye-Ajax Cape Town] ehamba noRoger De Sa [umqeqeshi kaLolo], bakuvuyela ubukho babo abantu kodwa bothukile xa bexelelwa ukuba la madoda [Aric noRoger] awananjongo zakuthetha ngalo mdlali.  
Leyo into ishiye wonke umntu ezibuza ukuba inoba bebezothini xa bengazuphosa nelizwi elinye ngomdlali wabo obebalulekile. Enye yezinto ebiqala ukwenzeka kwinqanaba eliphezulu ebholeni kukungabikho nomnye koogxa bakaCecil ebedlala nabo ibhola ekhatywayo. Bambi bathe isigqibo seli qela laseKapa sibonisa intlonipho ezingenayo izikhulu zalo kubantu abamnyama. Lo mdlali uncede i-Ajax kutsha nje ngethuba iphumelela izigidi ezisibhozo nendebe yeMTN 8 apha eBhayi, kodwa iqela lakhe okanye abantu ebehlala nabo bakhethe ukungathethi nabantu bendawo kaLolo kunye nezihlobo zakhe. Ingcaciso enikwe I’solezwe ngomnye wabaphathi beli qela, uJulian Bailey, uthe khange bafumane ndlela yokuya eChebe kwangethuba, enye into baxelelwe ukuba kunzima ukuhamba ngebhasi kwindlela eya phaya.  
Kodwa ke kwelinye icala bacinge ukuba iinkonzo zokukhumbula ezimbini abazihlawuleleyo nomngcwabo abafake isandla kuwo, bacinga ukuba bakhawulelene nento edibene nokufihlwa kwakhe. “Sizibhatalele iindleko zesikhumbuzo somdlali kunye nomngcwabo, ngoku silungiselela ukuseka ingxowa-mali eza kujongana nabantwana bakhe uCecil Lolo,” utshilo uBailey. 
Amalungu eqela lasekuhlaleni, i-All Stars, akhule elidlalela phambi kokuba aye eKapa lithethe kamnandi ngalo mdlali nangothando lwakhe lebhola. “USonwabile ebewenza umehluko xa efikile apha elalini. Bekubamnandi ngeyona ndlela ngoba ebengenayo la nto yokuthi yena udlala kwizinga eliphezulu ngoko akanokwazi ukwenza la nto ebeyenza esakhula nathi. Ebengenguye tu umntu ozithandayo, ibingumntu ongathethi kakhulu ekukhuleni kwakhe, kodwa ebethanda kakhulu abantu,” utshilo uLandile Soga, umqeqeshi weli qela lasekuhlaleni. 
Enye yamadoda emfundise ibhola ngethuba esakhula elalini imchaze njengomntu obeyithanda ibhola ekhatywayo. “Ukhulele apha kum nomkhuluwa wakhe. Sasiqokelela iiplasitiki sizenze ibhola yokudlala. Ukudlala ibhola ekhatywayo ukufundele apha kuthi kwaye ndingatsho ukuba ibhola yinto ebeyithanda kakhulu,” utshilo uMpendulo Jamda. 
UKhwezi Feni, umhlobo kaCecil ebehlala ndawonye naye eKhayelitsha uthe ebengumntu obethandwa ngabantu kwaye ebebonwabisa abantu. “Ebenenkani, kodwa ingumntu onalo uxolo. Ibhola uyithande esemncinci kakhulu kwaye sidlalile sobabini kwi-African Tribes yaseKhayelitsha. 
Umnumzana uMalawana Mfiki, umqeqeshi we-African Tribes yaseKapa, udize ukuba nguye owavulela indlela eli tyendyana lomfana ngokuthi alifundise ibhola.  
“Ndadibana naye esemncinci kakhulu, engumdlali owomeleleyo noyithandayo ibhola. Ebesoloko edlaliswa nabantu abadala kunaye ngoba ebenamandla angumangaliso. Saqatshelwa isakhono sakhe nangamaqela amakhulu wseRhawutini afana neSundowns ngethuba edlala kwitumente ebizwa ngokuba yiBayhill. Sagqiba kwelokuba azibandakanye ne-Ajax Cape Town kuba ibanika ithuba abadlali abasakhulayo,” uMfiki, ozinze eKapa. 
Umngcwabo wale ndedeba yaseChebe ubuzinyaswe bubukho bommeli wakhe ogama linguGrant Nieuwenhuys [GN Sports Agancy]. Kwincoko neli phepha-ndaba labantu, I’solezwe lesiXhosa, uGrant uthe: “Isizwe sonke silahlekelwe, bekuxa kanye eqala ukuduma ebholeni. Lo mfana ngumdlali wam wokuqala kule arhente [Agency], bendimthanda ngokunyaniseka. Ndakumkhumbula ngoncumo lwakhe, ebengumntu wabantu, nangoku kugcwele abantu apha ngenxa yalo nto,” 
Umqeqeshi we-Ajax Cape Town, uRoger De Sa, uthe uyakuhlala ehleli ezingqondweni zabo kwaye babekele bucala inombolo yesikipha sakhe (21) njengophawu lokumnika intlonipho ukuze bahlale bemkhumbula. 
Umdlali weChippa United, itshomi kaCecil akhule nayo eKhayelitsha, uMark Mayambela uthe akazi nokuba athini ngoba lo ngumntu akhule naye futhi obesondele kuye kakhulu. 
USonwabile wasutywa kukufa ekuseni ngomhla wamashumi amabini anesihlanu kwinyanga ephelileyo. Udlale indima ephambili kwimpumelelo ye-Ajax Cape Town kwiMTN 8 kutsha nje emva kokubetha iKaizer Chiefs. Ebesaqala nokuzenzela igama kwiqela lesizwe, iBafana Bafana."	not available
entertainment	#MandelaDay: Nawe cula ngoMadiba!	"KUNGANZINYANA ukufumana amazwi achanekileyo nangawo okubulela nokubhiyozela imisebenzi nomqela oshiywe nguTata uNelson Mandela.  
Kodwa kuninzi ngaphaya onokufumana xa uphulaphule umculo obhalwe ngaye. Kulo mculo, ungafumana ukuba wayengubani, esenza ntoni nabani, ithemba nenkuthazo awayeyisasaza kulo lonke eli limiweyo. Apha ngezantsi, sikuqokelelele uluhlu lweengoma ezilishumi ezimnandi ezibhalwe zimvumi zeli nezangaphandle ngoMadiba. Kwezinye zezingoma, zibalisa ngokungcungcuthekiswa kwakhe ngurhulumente wamandulo, zimbi zibhiyozela inkululeko exhamlwe nguMzantsi Afrika ngenxa yemisebenzi yakhe.  
1. Specials – Free Nelson Mandela  
2. Hugh Masekela – Mandela (Bring Him Back Home)  
3. Johnny Clegg – Asimbonanga 
 4. Vusi Mahlasela – When You Come Back  
5. Zahara no-Mzwakhe Mbuli – Mandela  
6. Nomfusi & The Lucky Charms – Nelson Mandela Song  
7. Brenda Fassie – Black President  
8. Lucky Dube – House of Exile  
9. Kent’ O Shea – Sooner Than Later  
10. Bono, Joe Strummer and Dave Stewart – Number 46664 Ungalibali ukwenzela lowo usebumelwaneni bakho okuhle. Mfuze uMadiba!"	not available
politics	Abantu bafumana inkokeli ebafaneleyo	"Ukuba ungumntu otyelela amakhasi omnatha wonxibelelwano rhoqo uyakuqwalasela ukuba kuthande ukuxhaphaka iindaba nezimvo ezingomongameli omtsha waseMelika, uDonald Trump. 
Ukuba ungakhe uhlale phantsi uhluze ukuba luluvo olunjani na olu lusasazwa ngalo mongameli mtsha uyakufumanisa ukuba ugxekwa kanobom okaTrump. Uzibuze ke ngoku ukuba inoba umongameli lo uvotelwe ngubani? Ingakumbi xa uqaphela ukuba nabo babetha ngolawulo lwentando yesininzi. Kodwa kuyakhalazwa. 
Liyinene elithi abantu bafumana iinkokeli ezibafaneleyo. Iinkokeli azizonyuli kwaye uninzi lwexesha abantu bayamazi lo mntu okanye le nto bayivotelayo. Akho mntu uvota ecimele ngoko ke yonke le ngxolo siyiva isenziwa ngoTrump iphuma kubantu esikrokrela ukuba khange bamvotele. 
IMelika lelinye lamazwe ekudala eqhuba ngolawulo lwentando yesininzi; bayazazi izinto ezisebenzayo nezingasebenziyo ngolu hlobo lolawulo. Thina ke bantu baseAfrika abasayiqabukayo le nto kuthiwa yi “demokhrasi” kusekuninzi ekusafuneka sikufunde ngayo. Sakuhamba sihambe sizibone sesinazo neenkokeli esingazi ukuba sizifumene njani okanye nesingazithandiyo.  
Sizakuhamba sihambe sizibone sele nathi sinooTrump bethu; inkokeli ezakuthi xa ifuna ivoti ifike ime phambi kwabantu ithi yona izakugxotha bonke abemi bangaphandle koMzantsi Afrika, inkokeli ezakuthi yona izakuvula zonke iikholeji zootitshala nabongikazi, inkokeli ezakuthi yona izakubuyisa isigwebo sentambo – obuleleyo makabulawe, obileyo makashunqulwe izandla, odlwenguleyo makadlwengulwe, njalo njalo. 
Le nto siyibhala apha ingangathi yintsomi kodwa ngolawulo lwentando yesininzi singazibona sifika kweli nqanaba. Kufuneka siqale ukuqulunqa iinkqubo ezintsha zolawulo ngoba ezi “demokhrasi” zonakele. Intando yesininzi ayikholisi wonke ubani, kwaye ayithethi ukuba yeyona ilungileyo."	not available
sports	Ukusebenzisana kwamaphondo kungenza umahluko	"Kwiziyunguma ebezikho kwisixeko saseThekwini kule mpelaveki iphelileyo, kuquka umdlalo wodumo wamashe angatyi ngca, umdlalo womculo, bekuquka nomdlalo wamanqindi wamaphondo olithoba eli.  
Aba mpondo zihlanjiwe kwicandelo lasetyhini nabafana abathi bakudidi labangahlawulwayo belubanjelwe kwiholo yeziko lemfundo nenkcubeko kwizinga eliphezulu iDurban University of Technologies.  
Onke amaphondo ebeliqule aligangatha, efuna ukuba abekwindawo yokuqala. Kukhawuleze kwacaca kodwa ukuba ngawaphi amaphondo anobunganga kunamanye. Ubusiva ngegwatyu kunye nokuzithemba kwala maqela ukuba ayabubona ubunganga bawo. Ingoma ibisitsho kungcangcazele igwala, kubonakale ukuba azilingani kwaye azitshotshelani. 
Iphondo leMpuma Kapa kunye nelo belisindleka umsitho iKwazulu Natal ngawo amaphondo asoloko ekhuphisana kuzo zonke izigaba namanqanaba alo mdlalo ukusukela ngomnyaka ka-2010. Nangoku akutshintshanga nto.  
Owona mbuzo umandla, ngowokuba wona enza ngantoni? Zeziphi ezi zinto anazo amanye amaphondo angenazo. Masithathe eli phondo leMpuma Kapa siphendle lona kuqala sibone ukuba lihlamba kowuphi na ukreqeba okanye lineliphi ilitye likaHili. IMpuma Kapa ikhe yasokola igqunyelelwe liqela laseRhawutini, lixesha eli iintambo bezixhuzulwa nguMnu Barris Barnard nesigqeba ebesingacingeli abadlali sibasengela phantsi nobunganga babo. 
 Emva kokumka kwesi sigqeba kwangena isigqqeba esitsha kubenotshintsho kuzo zonke izintlu zalo mdlalo, yaze yaphuhla italente yeli phondo. Eli phondo kunjalo belikhupha inwebu nocwambu lesizwe. Iqela laKwaZulu Natal lona ityala labo, ibikulala ngangubonye neMpuma Kapa kwimiba yokunqanda isigqeba ebesikho xa siphukaneka. 
Omabini la maphondo azixelela ukuba makaphucule isimo samaphondo awo, nokuba ayakrwaqula kwimo yobume besigqeba sesizwe. Aqinisa zonke izintlu zalo mdlalo, ukuqala kubadlali, ubunkokheli, oosompempe nabagwebi kunye nabaqeqeshi. La maphondo ngawona anabagwebi abaninzi kunawo onke amanye amaphondo. Amanye amaphondo ibibangumngqongo nje okanye kungabikho nempunde.  
Eyona nto ke ingamandla kukuba ayiyotalente yodwa eyenza ukuba iphondo lihambe phambili koko kukuba kufuthelwane.La maphondo mabini anemidlalo ebesoloko eyidlala omabini esabelana ngolwazi, amamva kunye netalente. Ubudlelwane bamaphondo kungajongwanga imidlalo yobuntshatsheli ibalulekile, kwaye ingawaphucula amanye amaphondo. Amanye amaphondo asesizaqhaga ekumanyeni iintlanga kwaye awakafuni ukuphuma ekubeni ziinkomo ezidla zodwa.  
Kungakuhle, umzekelo, xa eli phondo libamba ubuntshantsheli balo libize abagwebi baseFree State bachophele le midlalo ukuze nabalapha baphume bawele iGqili beyokuncedisa kwela phondo.  
Oku kungalola aba bagwebi, kubanike namava okujongana nabadlali abantlobontlobo. Elinye iphulo elinganncedisa kukuxonxa abagwebi noosempempe abasebatsha kula maphondo, nabazakukwazi ukufunda imithetho emitsha.  
Abagwebi noosompempe abangayaziyo imithetho bangabangela imibathalala nakubadlali, baqhele ukunqandwa nalapho kungekho mfuneko. Amaphondo makazimisele ukusungula iphulo lokumisela abaqeqeshi abasemgangathweni nabakwaziyo ukusebenzisa onke amaqhinga ale mihla. 
Amaphondo amaninzi aqinileyo angenza sibeneembethi manqindi ezikuluhlu lwehlabathi nesingazingca ngazo."	not available
entertainment	IDrama nobumbeje-mbeje bomtshato kwiGenerations!	"Yimin’ ibikad’ ixelwa, yimini yokuzimanya kwiGenerations: The Legacy. Imitshato yinto ethand’ ukuxhaphaka.  
Kwakule mitshato, eminye isekelezelwe eluthandweni, eminye inyanzelisiwe, kodwa lo sizawubukela kwiGenerations -The Legacy ukuqala ngomso uphakathi kukaSiphesihle Cele (odlalwa nguPearl Monama), noMazwi Moroka (Musa Ngema), ngumtshato oyiliweyo.  
Icebo lelo lokumanya iintsapho ezimbini ezihlonitshiweyo, abakwa Cele nabakwa Moroka.  
Ibingenokuba ngubani ngaphandle koJack Mabaso (Vusi Kunene) onokuqulunqa oku, nanjengoko elutshaba olukhulu kwaMoroka. Akukacaci ukuba iinjongo zikaJack ingaba ziyintoni okwangoku.  
UMonama ungene kwinyanga ephelileyo ezokudlala indima kaSphe, ngelixa eqale ekupheleni koTshazimpuzi ukulungiselela indima yakhe.  
UMonama, nosengumtshakazi kwiqonga lemidlalo kamabonakude, wayengumfundi kwiYunivesithi yasePitoli, kwaye wayekhe wadlala kumboniso bhanya-bhanya uSuurlemoen.  
Ukungena kwiGenerations – The Legacy, kumvulele indlela. Uthethe wenjenje ngendima yakhe: “Utata kaS’phe omzalayo waye ngowasebukhosini, lo nto ithi yena (uSphe) yinkosazana. Ukwangugqirha.  
UJack nguyise omkhulisileyo.” Nangona bengazalani ngokwemfuzo yegazi, kodwa bayavana kakhulu.  
UMonama uthi: “Ukwamkelwa nguJack kuthetha lukhulu kuSphe. Kwanto athi uJack makayenze, uye aqinisekise ukuba uyayenza. Ndiyacinga eyona nto angafuni kuyenza uSphe, kukumdanisa (uJack).”  
Konke oku kuko okudale ukuba abe kumtshato ololu hlobo nabakwa Moroka. “Wakhula esazi ukuba kuzakufuneka akhe ubuhlobo nomntu okhethwe lusapho. Leyo into wazixolisa nayo.  
UJack ukhethe usapho lakwaMoroka kuba abakwaCele beluthanda.” Nangona nje kubonakala yonke into ime ngendlela kulo mtshato ukhazi-khazi, kodwa kukho nto enokwenza izinto zime ngxi, isityhilelo sokuba uSphe yintombi ekhuliswe (step-daughter) sikaJack. Phambi komtshato, uSphe uvakalisa inkxalabo yakhe kuJack.  
UMonama uyasibalisela: “Kanye phambi komtshato, uthetha noJack uthi: “Kuzakwenzeka ntoni abakwaMoroka xa befumanisa ukuba ungutata wam?’’ Uyayazi kukho ukungavani phakathi kwabo.  
UJack uthi kuye: “Sukuzikhathaza, yekela yonke into kum.” Lwafika lona usuku lomtshato! “Bafumanisa ngosuku lomtshato,” udiza oko uMonama. “UKarabo uma phambi kwakhe wonke umntu uthi: ‘Eli hlazo lomtshato liphelile.”  
Ingaba kengoku lomtshato uzakuphela? Ababukeli bazakuzibonela ngokuhlwa kwangomso ukuze bafumane impendulo."	not available
entertainment	Ufikelele kwisigidi sabalandeli uTwitter ka-AKA	"IMVUMI yeHip-Hop * -AKA, ubhengeze kumakhasi onxibelelwano ngoLwesibini (19 kuTshazimpuzi) ukuba, ufikelele kumthamo wesigidi sabalandeli kuTwitter, lo nto yamenza imvumi yokuqala yoMzantsi Afrika ukufikelela kweli nani. 
U-AKA uhleli kwindawo yeshumi elinanye njengosaziwayo onefuthe kweli.  
Esi sibhengezo sityhutyhe uTwitter nge-hashtag ethi #1MillionMegas nebilandelwa yimiyalezo yenkxaso esuka kubalandeli bakhe. 
U-AKA, nowazalwa enguKiernan Forbes, yimvumi, umbhali nomvelisi womculo ofumene iimbasa eziliqela, nowafumana udumo emva kokukhupha icwecwe lakhe * -Altar Ego ngonyaka ka2011, nto leyo yamenza athiwe jize kabini ngeBest Male kwiimbasa zee-SAMA. 
Ephawula ngoku, uAKA uthe, “Kumnandi ukubona ukuba abalandeli bam nabaxhasi bakhulile. Ukuba yimvumi yokuqala yoMzantsi Afrika, ukuwelela kwisigidi kuliwonga kum, kwaye ngethemba andingowokugqibela. Kukwabalulekile ukukhumbula ukuba into ebalulekileyo ngumculo olungileyo, ngaphandle koko, akukhonto ibinokwenzeka,” utshilo uAKA. 
U-AKA, okwabelene ngeqonga lamazwe ehlabathi neemvumi ezifana noKanye West, Big Sean, Snoop Dogg no-Kendrick Lamar, uphinde wabhengeza ngovuyo ikhonsathi yakhe i-SUPAMEGA SHOW. I-SUPERMEGA SHOW iquka iimvumi zoMzantsi Afrika ezifana no- 
Da LES, Yanga, MaE, Kwesta, Maggz kwakunye noBig Star ngomhla we- 1 kuCanzibe , eZone 6, eSoweto."	not available
health	Icela amancedo inkosikazi ebeleke abantwana abalishumi ngaxeshanye	"Inkosikazi yaseRhawutini ebeleke abantwana abalishumi, ngaxeshanye, icela amancedo isithi ayinakukwazi ukumelana nalo mthamo ngokwezemali nangokomphefumlo. 
UGosiame Thamara Sithole, 37, ubeleke aba bantwana kwisibhedlele sasePitoli ngokuhlwa kwangoMvulo, watsho esophula irekhodi lehlabathi leGuiness likaHalima Cissé obeleke abantwana abalithoba eMorocco kwinyanga ephelileyo. 
Umyeni wale nkosikazi uTeboho Tsotetsi uthi uSithole, osuka kwilokishi yaseTembisa Ekurhuleni, ubeleke amakhwenkwe asixhenxe namantombazana amathathu emva kokusetyenziswa kwesikere. 
“Ebeneenyanga ezisixhenxe neentsuku ezisixhenxe ekhulelwe. Ndichulumancile. Ndineemvakalelo,” utshilo uTsotetsi, ongaphangeliyo. 
USithole, okwanamawele aneminyaka emithandathu, uxelele iPretoria News kwinyanga ephelileyo ukuba wayengayikholelwa ekuqaleni kwalo nyaka xa wayexelelwa ngoogqirha ukuba ukhulelwe abantwana abathandathu (sextuplets), phambi kokuba olunye upopolo luveze ukuba unabantwana abasibhozo (octuplets). 
Abanye ababini zange babhaqwe ekuqaleni kuba babekumbhobho ongafanelekanga, ngokokutsho kukaSithole. 
USithole, ongumanejala evenkileni, uthi kwakumothusile ukukhulelwa olu hlobo. Uthi kwakunzima ekuqaleni, egula. Ukwathe khange akunyangele ukukhulelwa. 
UNjingalwazi Dini Mawela, isekela ntloko kwisikolo sezobugqirha eSefako Makgatho Health Sciences University, uthi imeko kaSithole inqabile kwaye ivame ukubangelwa lunyango lokufuna ukukhulelwa. 
Aba bantwana baza kugqiba ezi nyanga zizayo kwizixhobo zokukhulisa abantwana ngenxa yokuba bebekhulelwe “ngomngcipheko ophezulu”, utshilo uMawela. 
Isithethi solu sapho uMakgoshi Maponyane, ongumseki weFacade Estilo, uthe: “Nabani na ofuna ukuncedisa angaqhakamshelana nam kwi info@facadeestilo.co.za okanye ku 076 917 7347. Abo bafuna ukuncedisa ngqo kusapho bangasebenzisa ezi nkcukacha ku-Nksk GT Sithole [Absa] 9354679538 okanye uMnu. Tsotetsi [Capitec] 1488629054.” 
Igosa eliyintloko kwezemisebenzi kwi-Independent Media, uTakudzwa Hove, uthi amalungu oluntu amkelekile ekuseni izinto zokunceda olu sapho kwii-ofisi zale nkampani (Independent Media) eGoli, ePitoli, eKapa naseThekwini"	not available
politics	‘UMthembu ebengacengi ndolala xa kuthethwa ngobuqhophololo’	"UMONGAMELI Cyril Ramaphosa uchaze uMphathiswa kwiOfisi kaMongameli, uJackson Mthembu, njengomntu obethobekile ekhonze isizwe futhi ethanda nokuhleka, kodwa obengahleki nokuba ayihlekisi kwimiba yobuqhophololo. 
“Xa kuthethwa ngobuqhophololo, kwiinkokheli ezijonge iziqu zazo kwanokusebenzisa gwenxa amandla, ubuvele ubone elinye icala lakhe (uMthembu). Akazange akhohliswe ziingcuka ezambethe ufele lwegusha kwanezithembiso ezingafezekiswayo zabo bafuna ukutyebisa iziqu zabo endaweni yabahlelelekileyo nababuthathaka,” utshilo uRamaphosa. 
URamaphosa ebethetha kumngcwabo kaMthembu eMalahleni eMpumalanga ngeCawe. UMthembu ubhubhe ngoLwesine ngenxa yeCovid-19. Ebeneminyaka engama-62. 
URamaphosa uthi uMthembu ebethetha ngokuphandle ngemiba yobuqhophololo, nokuba banobunganga kangakanani na abo babenzayo. 
Ebhekisa kusapho lukaMthembu, uRamaphosa ubongoze olu sapho ukuba lumyeke aphumle uMvelase, esithi ebebakhonzile abantu boMzantsi Afrika. 
“Sisi wam, Thembi (Mthembu) [inkosikazi kaMthembu], ndikunqwenelela ukuba wena nabantwana nifumane ukuphumla ezintliziyweni zenu kweli xesha linzima,” utshilo uRamaphosa. 
Umntwana kaMthembu, uThuli Mthembu, uthi iimfundiso abazifunde kuyise asokuze bazilahle. 
“Tata wenze okuninzi ebomini bakho, kwimingxili eyohlukeneyo, kodwa besihlala siziva njengabona bantu bazintsika kuwe. Akekho umntu okwaziyo, obengayazi ngesikuzuzileyo. Leyo yindlela ubuzingca ngayo ngokuba ngutata wethu. 
“Usifundise ukuba ukusebenza nzima nokundiliseka zizinto ezihamba ngaxeshanye, ngokufanayo nomthandazo kwanenzondelelo,” utshilo uThuli. 
Unkosikazi kaThembu, uThembi Mthembu, umchaze umyeni wakhe njengomntu obenothando nenkathalo."	not available
entertainment	Lishumi elinesibini leminyaka ngaphandle koGumede	"Kwaku ngoMvulo, ngomhla we-26 kweyeKhala ngonyaka ka2004, ngethuba ingqanga kumculo weJazz, uSipho Gumede, esutywa kukufa emva kwengulo emfutshane. Wazalelwa kwindawo eyaziwa ngeCato Manor eThekwini kwiphondo lakwaZulu-Natal, ngowe-17 kuTshazimpuzi ka1952.  
UGumede waqala nokudlala isigingci sakhe esenzelwe ekhaya. Wangena kwiqela lomculo eseminyaka ilishumi elinesithandathu, kungekudala nje, wazakhela udumo. Kwikhondo lakhe lokucula, uGumede wakhupha amacwecwe alishumi elinesibhozo phantsi kwegama lakhe, amane ewenze ngethuba ekwiqela lakhe iSakhile, nawayisungula noKhaya Mahlangu noMabi Gabriel Thobejane – baze baduma ngengoma ethi “Mantombi.” UGumede washicilela waze wacula noTimmy Thomas, Kippie Moeketsi, Stimela, Margaret Singane, Abdullah Ibrahim, Winston Mankunku, Hugh Masekela, Brenda Fassie, Caiphus Semenya noLetta Mbulu. Ukhenkethe ilizwe laseMelika noHarry Belafonte kunye noMbulu, waze ngonyaka ka1992 waphumelela imbasa ye-OKTV kwibakala le-Best African Fusion Album ngecwecwe lakhe elithi “Thank you for Listening”.  
Ngeminyaka yoo-1990, uGumede wacula kunye noPaul Hanmer, Andy Narell, Wayne DeLano noManny Rodriquez. Phakathi kweengoma aziwa nesi nokumkhumbula  ngazo uGumede, ziingoma ezifana no-When Days Are Dark Friends Are Few, Alone in A Strange Place, Gabriel’ s Garden, Godfather Special, Fikiswa, Blues for my Mother, New Era kwanezinye ezininzi.  
Ngonyaka ka-2000, uSipho wabuyela KwaZulu-Natal, nalapho wafundisa umculo ekwatsholozela nabantu abaselula kwiilokishi zalapho.  
Siyawubulela umzila kwanelifa osishiye nalo nto kaGumede!"	not available
politics	Imisitho karhulumente iza kumiswa okwethutyana KwaZulu Natal, ngelokuzilela iSilo	"INKULUBAPHATHISWA yaKwaZulu Natal, uSihle Zikalala, ubhengeze ukuba imisitho karhulumente iza kumiswa okwethutyana kweli phondo ukuzilela iKumkani yamaZulu, uGoodwill Zwelithini kaBhekuzulu, okhothame ngentsasa yangoLwesihlanu. 
Ibisele iziintsuku iSilo Samabandla silele esibhedlele, emva kokungeniswa ekuqaleni kwenyanga ephelileyo. 
Urhulumente waKwaZulu Natal uye wabamba indibano ekhethekileyo yesikhawu, emva kweendaba zokukhothama kweKumkani. 
“Namhlanje ilanga litshone emini, kwasibekela amafu esizweni. Ukudlula kukaNgangezwelakhe kusishiya sibethakele. Sisisizwe esisentlungwini, sisisizwe esizilileyo nesililayo. ISilo ibingoyena mntu osikhokelayo kwinkcubeko yesizwe. Ebeluphawu lobunye kwisizwe. 
“Usuku lomhla weshumi elinesibini kweyoKwindla, luzibikile ngokubaluleka kwimbali. Ukubaluleka embalini okuza nodandatheko, ngoba ilanga lamhlanje litshone nokukhothama kweNgonyama. Siyayazi ukuthi iNgonyama ibisisibane esisikhanyiselayo kwelokuba inkcubeko yethu iyintoni, ngokuthi asifundise ngokuba siyigcina kanjani inkcubeko,” utshilo uZikalala. 
Lo kaZikalala uthi liqalile ixesha lenzila kwela phondo. “Njengorhulumente waKwaZulu Natal sibhengeza ukuba ukuqala ngoku singena kwixesha lenzila, apho siza kumisa khona imisebenzi karhulumente ingakumbi imisitho emikhulu ephondweni. Imisitho karhulumente iza kumiswa okwethutyana, into eza kuqhuba izakuba ziinkonzo ezingundoqo.” 
“Umhla weshumi elinesibhozo kule nyanga, uLwesine, iza kuba lusuku mbombo zone zaKwaZulu Natal, apho kuza kuthandazelwa isizwe sakwaZulu,” kutsho uZikalala. 
Iinkcukacha ngokutyalwa kweSilo bezingekabhengezwa ngethuba sibhala eli nqaku emva kwemini ngoLwesihlanu. UZikalala uthi babhalele uMongameli Cyril Ramaphosa ukuze kujongwane nombandela wokudizwa komsebenzi wokutyalwa kweSilo."	not available
politics	Bafuna impendulo ngabantwana bakwaMpendulo	"Umbutho iPan Africanist Congress of Azania (PAC) uthi ufuna lowo unguMongameli wokugqibela kwinkqubo yengcinezelo uFW de Klerk ukuba abekwe ityala “lokubulala” abantwana betshantliziyo lePAC uSigqibo Mpendulo eMthatha ngo1993. 
Abantwana bakaSigqibo babulawa ebusuku eNorth Crest eMthatha ngomhla wesibhozo kweyeDwarha 1993, bedutyulwa ngamajoni womkhosi woontamolukhuni. 
Amaxhoba yabangamawele uSamora noSadat Mpendulo (17), umzala wabo uMzwandile Mfeya (12) kwanabo babefunda nabo esikolweni uThando Mthembu (17) kwanoSandiso Yose (12). 
Badutyulelwa kulo ndlu kuba imikhosi ekubangwa ukuba yayiyalelwe nguDe Klerk yayicinga ukuba kukho isigqubu samajoni wephiko lomkhosi lePAC iAPLA. 
Ngoku, kwiminyaka engamashumi amabini anesithandathu emva kweso sehlo, iPAC ithi ifuna aphendule uDe Klerk. 
“Ityala lalivuliwe ngaphambili, qha ke alizange lihambele phambili. SiyiPAC kudala sikhalaza ukuba kutheni exatyiswe kangaka uFW De Klerk. KweyeNkanga nyakenye ndaphakamisa ilizwi ePalamente lokuba uyakuze aphendule nini uDe Klerk ngabantwana bakwaMpendulo,” kutsho uMongameli wePAC uMzwanele Nyhontso. 
UNyhontso ekunye namatshantliziyo ePAC bebekwisikhululo samapolisa eMadeira eMthatha ngoLwesine weveki ephelileyo befuna kuphengululwe eli tyala ukuze kubanjwe uDe Klerk. 
Kwisikhululo samapolisa uNyhontso uthi baxelelwe ukuba kuza kukhe kukhangelwe idokethe lela tyala ze bayalelwa ukuba babuye namhlanje (Lwesine). 
“Kudala siyithetha le nto kaDe Klerk singathathelwa ngqalelo. Into evuse umnyele ngoku ziintetho zakhe ezithi ingcinezelo yayingelolwaphulomthetho olujolise ekuxhaphazeni abantu. 
“Into esiyifunayo kukuba abanjwe uDe Klerk. Sikwafuna axele aba bantu badubula abantwana bakwaMpendulo. Sasiyiphakamisile lo nto nakwiKomishini yeNyaniso noXolelwaniso, sisithi sifuna aba bantu badubula abantwana bakwaMpendulo,” kutsho uNyhontso. 
Xa lingafumaneki idokethe, uNyhontso uthi baza kuvula ityala ngokokutsha. 
sithandiwe.velaphi@inl.co.za"	not available
entertainment	Itrufm ivumbulula italente !	"ISIKHULULO se-SABC esizinze eBhisho itrufm, sele iqalile nokunyuka isehla kwimimango yeli phondo leMpuma Koloni, ikhangela italente yolutsha kwiinkalo ngeenkalo.  
Eli phulo neliqalwe kunyaka ophelileyo, sele lenzile ngokwesithembiso sokufumana italente lize liyibonakalise eluntwini, ngokunjalo nokuveza amathuba engqesho.  
Kunyaka ophelileyo, itrufm yabhengeza uLoveJoy Slarha kunye noFezile ‘’Fezz Jnr’ Makohliso njengabaphumeleleyo kumabakala ohlukeneyo.  
Esi sibini sabhengezwa njengesiwelwe ngumqa esandleni kumsitho weembasa itrufm Talent Awards eyayibanjelwe eSteve Biko Centre eGinsberg eQonce.  
USlarha wazifumanela isixa seshumi lamawaka eerandi (R10 000) kwakunye nekhontrakti yonyaka njengomsasazi wetrufm, ngelixa yena uMakohliso wemka exakathiswe ishumi lamawaka eerandi (R10 000), waphinda wanikwa nethuba lokushicilela ingoma noDumza Maswana.  
Kunyaka ophelileyo, itrufm yanikwa ingqwalasela nguMphathiswa weZemidlalo, ubuGcisa neNkcubeko ngethuba leembasa zoMphathiswa, ngeenzame zayo zokuvumbulula italente eMpuma Koloni.  
Ingoma kaFezz Junior, nesele idlalwa etrufm, izakudlalwa kwezinye izikhululo zikanomathotholo ze-SABC ngoLwesihlanu (24 kweyeSilimela 2016 ).  
Kwaye uFezz Junior kulindeleke acule ingoma yakhe kwiLive Amp kwango lusuku lunye ngo19h30. Kwiveki ephelileyo, itru Talent iqale nokukhangela italente eMdantsane.  
Amabakala akhangelwa sesi sikhululo ngumculo, usasazo lukanomathotholo kwakunye nomdaniso, nolibakala elitsha kulo nyaka.  
Esi sikhululo sizakubamba ii-audition kwezi ndawo zilandelayo: 25 Juni- Kwakhona eMdantsane City eseMdantsane. 2 Julayi- Kwii-ofisi zeSABC eBhayi, 16 Julayi- Town Hall eBhofolo, 23 Julayi- Indoor Sports Centre kuKomani, 6 Agasti – Indoor Sports Centre eRhini, 20 Agasti – WSU eGcuwa, 3 Septemba – SABC Offices eMthatha, 10 Septemba – Town Hall eMonti 17 Septemba – SABC Offices eBhisho.  
Abaphumeleleyo bazakubhengezwa kumawonga wetrufm ekulindeleke abanjelwe eThe Venue eHemingways eMonti ngowe-22 kweyeDwarha 2016. Bonke abaphumeleleyo kumabakala bazakuhamba ne-R10 000.  
Kwakhona, itrufm iphose amazwi wovelwano kuAnelisa ‘’DeeQue’’ Zitumane weMdantsane FM othe wasutywa kukufa ngesiquphe.  
UZitumane bengomnye wabathathi-nxaxheba kwitruTalent Search. 
simphiwe.freddie@inl.co.za"	not available
entertainment	Iqalile iParty yamaVampire noMshampisto	"ABATHANDI bomculo waMapiyano baza kujuxuza kude kuse xa bephulaphule iParty yamaVampire. 
Le yingoma entsha ekhutshwe yinzalelwane yaseLibode uMzwethemba ‘Mshampisto’ Mgilazana. 
Le ngoma ilandela iingoma zikaMshampisto ezininzi ezinjengePitso Mosimane Song neyingoma eyayikhahlela kumqeqeshi ohamba phambili kweli. 
Encokolela I’solezwe lesiXhosa, uMshampisto, 36, uthi le ngoma yeyasemjuxuzweni. 
“IParty Yama Vampire lipiyano labantu abakhulu, yingoma yase mjayivweni, yenye yeengoma iiDj eziye ziyidlale phaya ekuzeni kusa  ukuvusa abantu ebasele belele,’’ kutsho le mvumi yelali yaseZandukwana. 
UMshampisto, osele abelene ngeqonga neemvumi ezifana noPitch Black Afro, Brickz noSpikiri, uthi ngale ngoma ulungiselela ukukhupha icwecwe lohlobo lwe-EP. 
IParty yamaVampire yenziwe kwinyanga yoMsintsi, kwaye uMshampisto usebenze noKush London noUltra Lord kuyo. 
UMshampisto uzigqamise ngomculo weKwaito, kodwa ukholelwa ukuba elo xesha laloo mculo lafika laphinda ladlula. 
“Kaloku ngokuya kuhamba kwexesha nezinto ziyatshintsha, lo nto ithetha ukuthi lafika ladlula ixesha leKwaito kwangena Amapiano futhi ke angenelele. Xa ungumculi kufuneka ukwazi ukwenza lonke uhlobo lomculo,” uzithethelele watsho. 
Uthi ukuze angene emculweni wakhuthazwa nguDrencko. 
Ezinye iingoma aziwa ngazo ziquka ethi Haymani, Ungamyeki nethi Oncam ncem."	not available
politics	Zuma: Asizontshaba, singamaqabane	Umongameli Jacob Zuma uyivalile inkomfa yemigaqo-nkqubo yeANC eNasrec eRhawutini ngenjikalanga yangoLwesithathu, ebongoza ukuba maziphele izigqubu ezisengelana phantsi kulo mbutho.   Le nkomfa itsale iintsuku ezintandathu apho abathunywa bebexovula intlaninge yemigaqo-nkqubo ephakanyiswe ngamasebe alo mbutho.   UZuma uthi wonelisekile yindlela ekuxoxwe ngayo kule nkomfa. “Simanyene kakhulu, kunendlela ebesize ngayo kule nkomfa. Le nkomfa iqhube ngempumelelo engummangaliso,” utshilo uZuma.   UZuma uthi abathunywa bakwaxoxe ngamandla malunga nombandela wezigqubu zamalungu alo mbutho alwa ngezikhundla, esithi ukuba oku akunqandwa kuza wubulala  fi lo mbutho.   “Kufuneka siyazi into yokuba asizontshaba, singamaqabane. Umbutho wethu uphulukene namaqabane anamava ngenxa yepolitiki esekelezelwe kwizigqubu. Kufuneka siyiphelise le nto, yokusengelana phantsi,” kutsho uZuma.   Njengokuba kusiyiwa kwinkomfa yolonyulo ekupheleni konyaka, uZuma ucebise ukuba iANC mayiphonononge umgaqo-nkqubo wokuba umbutho ubenoosekela-mongameli ababini, ukuze iqela elibethwe kwinkomfa lifake umgqatswa walo wobumongameli kwisikhundla sobusekela-mongameli.   “Ipolitiki yezigqubu iyayibulala iANC, ngoku ingathi singamaqela amabini kwiANC enye,” utshilo uZuma.	not available
politics	Imibutho eyi-26 ikhuphisana ngeMpuma Koloni	"YIMIBUTHO yezopolitiko engamashumi amabini anesithandathu ekhuphisana ngephondo laseMpuma Koloni, elowo nalowo efuna iivoti ezithe xhaxhe ukuze ibe nguye okhonyayo kwiNdlu yoWiso Mthetho eBhisho. 
 
Kule Ndlu yaseBhisho kukho izihlalo zamaqela ezopolitiko ezikumashumi amathandathu anesithathu (63), into ethetha ukuba ofuna isininzi kufuneka afumane iivoti zokumnika izihlalo ezikumashumi amathathu anesibini (32) ukuze aseke urhulumente wokulawula iphondo ukusuka kweyeSilimela kulo nyaka ukuya embindini ka2024. 
 
Ngonyulo luka2014, iANC yafumana iivoti ezingaphaya kwesigidi esinesiqingatha (1 528 345) kwanezihlalo ezikumashumi amane anesihlanu (45), ze iDA yaliqela eliphikisayo ngezihlalo ezilishumi kwaneevoti ezingaphaya kwekota yesigidi (353 316). Iqela leUDM lafumana izihlalo ezine, logama iEFF yathi yafumana izihlalo ezibini ze iCOPE neAIC yafumana isihlalo esinye. 
 
IKomishini yezoLonyulo eZimeleyo, eshunqulelwa njengeIEC, ithi zingama-4791 izikhululo zovoto ekulindeleke ukuba zamkele abavoti abangaphaya kwezigidi ezithathu (3.3 million) kunyulo lwangoLwesithathu.   
 
Kwezi zitishi, ezingama-447 kuzo azinamanzi, ezingama-573 azinambane logama ezingama-268 zingenazindlu zangasese.  
 
Noxa kunjalo i-IEC ithi ikulungele ukubamba ulonyulo kuquka nokwenza iinzame apho kusilela iinkonzo. 
 
Kusenjalo, zimalunga nekhulu elinamashumi amathathu anesihlanu (135) izikhululo zaseMpuma Koloni ezixhalabise i-IEC apho kungenzeka kube nzima ukuqhuba unyulo ngenxa yezikhalazo zoluntu oluthi aluzukuvota. 
Ubuninzi bezi zikhululo zikwingingqi yaseAmathole (47), kulandele iNelson Mandela Bay neAlfred Nzo ezikumashumi amabini, ingingqi nganye, logama iChris Hani ibe kwindawo yesine ngezikhululo ezilishumi elinesihlanu."	not available
entertainment	I-Mi Casa ikhenkethe iMpuma Koloni!	"Iqela lomculo elaziwayo iMi Casa, neliquka uJ’Something, uMo-T noDr Duda, ibambisene neSA Tourism, ibibambe iphulo abalibiza iSho’ t Left, nalapho bekhenketha izixeko zoMzantsi Afrika ngeenjongo zokufumana nokubhiyozela iindawo ezingamagugu kweli lizwe.  
IMi Casa igqogqe amaphondo afana ne-KZN, iNtshona neMpuma Koloni bephelekwe ngoosaziwayo kunye noonondaba bamajelo ohlukeneyo. Kwezi ntsukwana zimbalwa zigqithileyo, iMi Casa ityelele iMpuma Koloni, nalapho iphephandaba lethu I’solezwe lesiXhosa libe yinxalenye yolu khenketho.  Olu khenketho luguguthe iindawo ezitsal’ amehlo ezifana ne-Areena eseMonti, neqhayisa ngomlambo omde, omhle, ngokunjalo nezilwanyana ezifumaneka kulo mzi weendwendwe ophakathi kwehlathi. I-Areena yonwabise ngokusikhwelisa amaphenyane, izithuthuthu ne-Zip Lining.  
Uhambo luphumele e-Inkwenkwezi Game Lodge, ndawo leyo ekumahlathi waseCintsa cebukuhle eMonti, nalapho sibone iindidi zezilwanyana zasendle ezifana neempala, iindlulamthi kuquka neengonyama ubuqu. 
 Ezinye zeendawo ezitsale umdla, yigadi yesikhumbuzo sabaphambukeli bamaJamani, nesigudle ulwandle lwaseMonti, singalibelanga ukubalula imifanekiso eqingqiweyo kumbindi wedolophu.  
Umfanekiso wenkokheli yeBlack Consciousness uSteve Biko, nalowo kaEmeritus Archbishop Desmond Tutu ophambi kweholo laseMonti. Kaloku kulapho lo kaTutu wayekhokele khona iKomishoni yeNyani noXolelwaniso (TRC) ngo1996.  
Olu khenketho lweMi Casa aluphelelanga apho, kodwa luye lwaya nakwilali yakwaMlakalaka eQonce. Le lali inesikolo sabantwana abakhubazekileyo, nabazenzela imisebenzi yezandla, umculo nemibongo.  
Kwakule lali, abahlali bazenzela igadi enemifuno elinyiweyo, nendawo ethengisa iimpahla zesintu kuquka ukutya kwasekhaya nomqombothi. U-J’Something weMi Casa, nongomnye okhulele kwindawo yasePort Alfred kweli phondo, uthe “Le yenye yeendlela zokukhulisa uqoqosho lweli phondo ukuze abantu babeke ukutya phezu kwetafile.”  
UMmabatho Montsho, nowaziwa ngeendima azidlala kumabonakude (Lumka kwiGenerations) uthe, lo ngumbono omhle, kwaye iphondo leMpuma Koloni lisondele entliziyweni yakhe, nanjengoko unina eyintombi yaseMonti. IMi Casa yonwabise ngeengoma zayo ezaziwayo. Tyebisa amehlo ngemifanekiso!"	not available
sports	I-WSU iza kudlala okokuqala kwi-FNB varsity football	"UWilliam Mugeyi nowaziwa kakhulu kwibhola ekhatywayo kweli leMpuma Koloni uza kuba ngumcebisi kwiqela lebhola ekhatywayo leYunivesithi yaseWalter Sisulu.  
UMugeyi nosele esuka kudlalela iqela lebhola ekhatywayo iMthatha Bucks, uza kwesi sikhundla kanye xa eli qela liza kuya kukhuphiswano lweVarsity Football Challenge okokuqala. Kwaye yimidlalo emithathu ubuncinane yeli qela eza kusasazwa ngqo kwijelo likamabonakude iSupersport. 
Le tumente iza kuqala  ngokuhlwa komhla wamashumi amabini kuJulayi nalapho kuza kube kungquzulana iWSU neyunivesithi yaseMntla-Ntshona kumdlalo wokuvula eMthatha. Umqeqeshi weli qela * -Alfred Kuchou xa ebencokola nabakwa varsitysports.com uthe nangonanje beliqela elitsha kolu khuphiswano, baza kuyilwa into yokuxhatshazwa ngamaqela asele kukudala engenela kolu khuphiswano. Ijelo losasazo iSupersport linoxanduva lokusasaza umdlalo olindelwe ngamehlo abomvu wokuqubisana kwamaqela amabini eeyunivesithi zephondo leMpuma Kapa, iWSU neNMMU ngomhla wamashumi amabini anesixhenxe ku-Agasti kumabala aseWSU, eNelson Mandela Drive campus. 
“Amaqela esiza kudlala nawo asiwazi indlela adlala ngayo, ngokunjalo nawo awayazi indlela esidlala ngayo, lo nto ithethe ukuba sizisa umahluko kolu khuphiswano. Sichulumanciswe kukubuyisela ibhola ekhatywayo eMthatha ” kutsho uKuchou. Weleke ngelithi iqela lizele luvuyo xa imidlalo yalo iza kube isasazwa ngqo kumabonakude kuba izikhulu kwakunye nee-arhente kwibhhola ekhatywayo ziza kube zibukele le midlalo ngelokukhangela izakhono. 
 Ikapteni yeqela laseWSU uZwide Nxumalo oneminyaka engashumi amabini anesithathu uthi le tumente liqonga eliza kuvelisa amathuba okuba batsale amehlo amaqela akudidi oluphezulu. 
 Ibambela lesithethi saseWSU, uThando Cezula uthi inqanaba lokuzilolongela le tumente liphezulu nanjengoko la makhwenkwe engene kwiveki yesithathu ekwinkampu engqingqwa phambi komdlalo wabo wokuvula nalapho iWSU iza kube inyathelana iinzwane neyunivesithi yaseMntla-Ntshona ngomvulo."	not available
politics	Uthethwano malunga neebhasi zaseNelson Mandela Bay	"ILUNGU lebhunga likaMasipala waseNelson Mandela Bay elijongene nezendlela kwakunye nezothutho uRano Kayser uzakubamba iingxoxo nemibutho yeebhasi neeteksi kulo masipala ngeenjongo zokuva izimvo zabo malunga nenkqubo yeebhasi zikawonke-wonke ezigqibe iminyaka emithandathu zime ngxi. 
Iibhasi zodidi oluncomekayo zenkqubo i-Integrated Public Transport System zathengwa ngethuba lemidlalo yendebe yehlabathi ngo2010 ngemali ebalelwa kwiibhiliyoni ezimbini zeerandi (R2 billion). 
Kodwa ukuza kuthi ga ngoko, ezibhasi zisame ngxi. Ukuqala kwiveki ezayo, uKayser uzakuthetha nemibutho yeeteksi neebhasi kulo masipala malunga nokuqulathwe kwi-IPTS. 
“Injongo yethu kukubona ezibhasi zingena endleleni zincedise abahlali baseNelson Mandela Bay ngenkqubo yezothutho ekhuselekileyo, ethembekileyo nekhawulezayo,” utsho uKayser."	not available
sports	iTunisia ibethe iFrance kwaphuma yona, iAustralia yakhiqa iDenmark	"Izuze impumelelo ebalulekileyo iTunisia – kodwa ngelishwa layo, kuye kwanyanzeleka izichithe iintente eQata ibuyele ekhaya. UWahbi Khazri ufake igowuli ebe kuphela kwalo emdlalweni iTunisia ezibethele kuwo iFrance ebidikidiki namhlanje emalanga. Ngoba iFrance ibisele iyifumene indawo kwiTop 16 yeFifa World Cup yalo nyaka, uDidier Deschamps ufake abadlali abatsha abalithoba emdlalweni wanamhlanje, mhlawumbi ebefuna abadlali abathile abanokumnceda emidlalweni ezayo ekwaphumza nabanye. Yona iTunisia iye emlweni iziphethe zonke izikrweqe zayo ngoba ibigxeleshe ukuya kumjikelo olandelayo – kodwa lo nto ibixhomekeke kwiziphumo zomdlalo obuphakathi kweDenmark ne-Australia. 
Sonke isiqinga sokuqala silawulwe yiTunisia ebisilwela ukuphumelela amanqaku amathathu ukuze ifumane indawo yesibini kuGroup D. Igowuli elifakwe nguKhazri kwisigaba sokuqala ibisisiqinisekiso sokungena kweTunisia kwiTop 16 okwesibini kwimbali yayo – kodwa yapotyakala lo nto ngenxa yeziphumo zomnye umdlalo. Alivunywanga yiVAR igowuli elifakwe yiFrance emizuzwini yokugqibela yomdlalo. Kwelinye icala, iAustralia ibethe iDenmark ngegowuli elinye eqandeni emdlalweni kaGroup D. 
Ngalo ndlela iAustralia idlulelele kwisigaba sesibini seFifa World Cup ityeli lesibini emva kokubetha iDenmark komnye umdlalo kaGroup D. Yayivula kakubi iWorld Cup ngokubethwa yiFrance ebethwe yiTunisia. Abantu abaninzi baphoxekile yindlela iDenmark edlale ngayo eQatar ngoba bebeyibona njengelona lizwe elingakhuphisana namazwe afana neFrance eziintshatsheli zika-2018, iBrazil, iArgentina neGermany esokolayo. IDenmark ivala itumente yalo nyaka ikwindawo yesine kwiGroup D ingaphumelelanga mdlalo. Kwindawo yokuqala kuhleli iFrance, emva kwayo yayiAustralia neTunisia ebinethemba lokubhukuqa iAustralia kwindawo yesibini. Amanye amaqela asele ekhulule ijezi aquka iSerbia, iQatar, iEcuador, iWales ne-Iran."	not available
sports	Amakhosi angcwabe Abafana Bes’thende kumdlalo weNedbank Cup	"Amkhosi angene engqawuza kumjikelo wesibini weNedbank Cup emva kokungcwaba Abafana Bes’thende ngamagowuli amathathu eqandeni (3-0) kumdlalo obumhle eFNB Stadium ngale njikalanga yanamhlanje. Amagowuli weKaizer Chiefs angene kwisigaba sesibini somdlalo abantu sebefuna ukupelelwa lithemba, efakwa nguRyan Moon, uBernard Parker ongene kwisiqingatha sesibini noJoseph Molangoane. Kumqeqeshi ophantsi koxinizelelo njengoSteve Komphela, le mpumelelo ngumtsi obalulekileyo ngoba ukhuphiswano luya kuvutho ndaba. Omabini amaqela ebenawo amathuba oneleyo okuwusonga lo mdlalo – kodwa ukuxhamazela kwabadlali beGolden Arrows phambi kweepali kubangele ingakwazi ukuwasebenzisa loo mathuba. 
Isiqingatha sokuqala besithande ukukekelela kwi-Arrows. Amakhosi abuye edlala umdlalo ongcono kwisigaba sesibini. UKomphela uqale umdlalo ngoRamahlwe Mphahlele, uSiphelele Ntshangase noLeonardo Castro abangaqhelanga kuyiqala imidlalo. UWillard Katsande ebengoyena mdlali oxakekileyo esazulwini sebala njengesiqhelo. UShongwe noMahachi ngabanye babadlali abazamileyo ukuyivula iChiefs – ngelishwa labo uKhune ebekhawuleza avale amazibuko. UKnox Mutizwa uzamile ukunkqonkqoza kwiipali zeChiefs – ibholayakhe ifike uKhune ethe qwa. 
Emva kokuba uKomphela efake uHendrick Ekstein emdaweni kaNtshangase kuye kwakho umahluko. Ubukho bukaParker noSiphiwe Tshabalala kuyivuselele iChiefs yatsho yafumana amandla okuyicishilela ngakumbi iGolden Arrows. Ngaphandle kwamthandabuzo uKomphela uyamkele impumelelo eze neqela lakhe namagowuli – kodwa kusafuneka ayibethelele kubadlali bakhe into yokuwasebenzisa ngobunono amathuba avelayo emdlalweni. Komnye umdlalo weNedbank, iqela laseMpuma Koloni, i-EC Bees, libethe iMariveni United ngo’3-1 kumdlalo obubanjelwe e-Old Peter Mokaba Stadium. 
  
Kaizer Chiefs: Khune, Cardoso, Mphahlele, Hadebe,  Zulu, Molangoane, Katsande, Meyiwa, Ntshangase, Moon, Castro. 
Amalalela: Khuzwayo, Parker, Tshabalala, Mathoho, Jayiya, Ekstein, Malope. 
Golden Arrows: Mbaeva, Mzava, Mngwenge, Buthelezi, Nonyane, Zuke, Conco, Shongwe, Mahachi (Sibiya 18′), Ndwandwe, Mutizwa. 
Amalalela: Naicker, Mathiane, Bilankulu, Chideu, Sibiya, Dlamini, Yappie."	not available
entertainment	Mayiqatshelwe!	"UDLWENGULO nokungondliwa kwabantwana ngooyise zezinye iingxaki phakathi kweziliqela ilizwe elijamelene nazo. Ezi ngxaki sele zade zabuqheleka nasekuhlaleni ngenxa yokongamela kwazo. 
Ingoma entsha ethi ‘Mayiqatshelwe’ eqanjwe yintatheli noSomlomo weXhosa Men Association, uAyabonga Kekana, ibhentsisa ezi ngxaki elubala. 
Le ngoma, esele ifumaneka phantse kuyo yonke imingxili yomculo kwiminatha yonxibelelwano, ikhutshwe ngomhla wokuqala kweyoMsintsi. 
Encokolela I’solezwe lesiXhosa ngale ngoma, uKekana osel’ edume njengoSomlomo eluntwini, uthi oku kukuvundlisa uluntu. 
“Le ngoma mayivuselele izazela ezibhubhileyo. Umyalezo mawufikelele eluntwini ngendlela elula nengaqhelekanga,” kutsho uKekana. 
Uthi liphelile ixesha apho kufuneka kushunyayelwe ngezi ngxaki zombethe uluntu kwiinkomfa namanye amaqonga kube kuthe cwaka kwezolonwabo. 
UKekana uthi umyalezo wale ngoma mawufikelele kwiikona zonke. 
“Mayiculwe kuzo zonke iindawo zolonwabo, ezithaveni, emigidini nasemathekweni,” esithi uqale uyicula ngethuba ebhexesha inkomfa yamadoda ebutsheni balo nyaka eKapa. 
Uthi emva kokuba iviwe ngumvelisi womculo, uMusa Zwide, wamkrwecela bucala esithi ufuna bayishicilele, emva koko yaqala ukufikelela ezindlebeni zoluntu kwaye yathi saa nakumakhasi onxibelelwano. 
Ithetha ngendoda engondliyo, indoda ebhejayo nedlwengulayo. 
“Ukondla ayikokukhupha imali yokutya nje kuphela. Awondli ngokupheleleyo xa ungachithi ixesha nabantwana okanye usapho,” kutsho uSomlomo. 
Uthi liphelile ixesha lokuqhwabela izandla amadoda avusa ethaveni kodwa iintsapho zawo zibe zilamba. 
UKekana ukwakhalimela namadoda asebenzisa izikhundla akuzo ngelifuna ukuxhaphaza amanina ngokwezesondo. 
Kususela oko eseke iXhosa Men Association ngo2020 emva kokuqaphela iziganeko ezininzi zokuxhatshazwa, ingakumbi ngexesha leCOVID-19, uKekana usebenzise eli qonga egxeka kwaye ekwacebisa uluntu kwiingxaki ezohlukeneyo olujamelene nazo. 
“Lo myalezo ndiwushumayela ndikwenye ikona ngoku ukuze uvakale ngenye indlela kwabo uthunyelwa kubo,” utshilo."	not available
sports	Zityikitye umdlali obalulekileyo iiBulls	"Elinye lamaqela angakhange abenesizini entle kakhulu kwiSuper Rugby likwiphulo lokuguqula izinto njengokuba isondela ekupheleni isizini yalo nyaka. 
IiBulls zityikitye obengumdlali weCheetahs neSpringboks uLood de Jager kwisivumelwano sonyaka omnye. 
UDe Jager obefumene iwonga lokuba ngumdlali wonyaka kwiSARU kwisizini ephelileyo, uthathe isigqibo sokuba atyikitye neentshatsheli zeSuper Rugby iminyaka emithathu. Unethemba lokuqokelela ezinye iimbasa eMzantsi Afrika phambi kokuba aleqe ukuya kumazwe aphesheya. 
Kwinto engaqhelekanga kakhulu ekuthengisweni kwabadlali apha eMzantsi Afrika, uDe Jager usebenzise ubuchule ukwenzela ukuba angavaleleki emathubeni. Akazibophelelanga kwisivumelwano sexesha elide neBulls, nangona eli qela belinawo umdla wokumgcina ixesha elide. “Ndonwabe kakhulu xa ndicinga ngekamva lam kwiVodacom Bulls kunye nenjongo zabo kwizinto abafuna ukuziphumelela. Nangona kunjalo ndisazinikele kwiCheetahs de iphele le sizini kwaye ndizakuzinikela xa ndidlalela eli qela. Lidlale indima enkulu kwindlela umdlalo wam wombhoxo okhule ngayo, kwaye ndifuna ukubulela ngokungazenzisiyo ngokudlala ngokuzimisela rhoqo ndingena ebaleni,” utshilo uDe Jager. 
Lo mdlali uneminyaka engamashumi amabini anesithathu ebephakathi kwimfazwe equka iiCheetahs, iBulls neLions ebekuvala ukuba zibeke etafileni izigidi zeerandi ukutsala uDe Jager. Lo nto ibizakunceda iiLions ivale indawo kaFranco Mostert ozakuhamba aye eFrance ekupheleni kwale sizini."	not available
business	Abatsha kwezoShishino	"Sikhe sathi sihleli kwindibano yoosomashishini baseMpuma Koloni, ngokuququzelelwe ngabebhanki yakwaABSA, eMonti, sava amaxhego amabini esithi “Uyabona!? Sisebenza nabantwana kwezoshishino! Ngabantwana maan aba!” bebhekisa kwinginginya yabantu esinokuqikelela ukuba iminyaka yabo iphaya kwengamashumi amane mntu ngamnye.  
Kudala ke sizimasa iinkqubo zoosomashishini apha ephondweni kwaye siye sifumanise ukuba uninzi oluzayo iba ngabantu ‘abadala’ okanye ngamaxhego ekudala ekwezoshishino.  
Kanti xa usiya kwimicimbi ekumila kunje eNtshona Koloni uye ufumanise ukuba kugcwala ulutsha. 
Luphi na ulutsha lwaseMpuma Koloni kwezi ndibano zokuphuhlisa izakhono zoosomashishini abatsha?  
Ingaba baxinge kumqeshi? Bakumagumbi emfundo ephakamileyo, benza isidanga sesithathu? Impendulo yalo mbuzo inzulu kakhulu kwaye ifuna ukulandwa kwindlela esikhuliswa ngayo singabantsundu.  
Sikhuliswa ngamazwi aye athi imfundo ibalulekile; ivula iminyango kwaye ikulungiselela ingqesho. Ingxaki ke ngemfundo kweli, yeyokuba ayibalungiseleli ncam abantu ukuba bakwazi ukuphuma esikolweni bangene kwezoshishino.  
Kuphinde kubekho nomngeni weelwimi ekufundiswa ngazo kwezi zikolo. Ukuba ufundiswa ngesiNgesi, kuye kucingwe ukuba abo bantwana bakuba namathuba abhetele kwezengqesho nezoshishino.  
Kanti ayihambi njalo. Thina, siliphepha lesiXhosa sikhuthaza inguqu kwezemfundo apho abantwana bafundiswa ngeelwimi zabo zesiNtu ukuze bakwazi ukuqonda ezi zinto bazifundiswayo.  
Bangazinkqayi. Xa efundiswe ngesiXhosa, waze wawubamba umxholo wezibalo, nzululwazi, njalo njalo unamathuba abhetele okuntinga.  
Umntu angasenza nesiNgesi njengolwimi lwesibini. Xa sinabantu abafunde kakuhle, ngolwimi lwabo lwenkobe, siye sibone ukuzithemba.  
Bakutsho bakwazi nokuphuma esikolweni baziqalele amashishini wabo ngolwazi lwezinto abazifundisiweyo esikolweni.  
Kufuneka sifikelele kwinqanaba lokuba umntu akwazi ukusebenzisa ezi zinto azifunde esikolweni njengesixhobo sokuzingenela kwezoshishino."	not available
entertainment	Akabafundeli ndaba, ubadlalela umculo!	"NGUWASHIYWA kwiSmirnoff 1818 Shaya Ingoma Female DJ Competition – ilelo nelo inenekazi lizifuna kolu khuphiswano. 
Olu khuphiswano lukhangela amanenekazi afuna ukuphucula isakhono sawo sokuba ziDJ. 
Ngokwenza oku, iSmirnoff 1818 sinethemba lokuvala umsantsa ophakathi kwamadoda nabasetyhini kwaye sibeke esithatheni isakhono sala manina. 
UDJ Zeed ngomnye obone eli thuba, wagqiba kwelokuba asabele. Xa uDJ Zeed engajuxuzisi bantu kwiindawo zolonwabo, waziwa njengoBukiwe Zide ofunda iindaba kuMhlobo Wenene FM. 
Waqala ukuqatshelwa njengeDJ ngethuba edlala kwinkqubo yeBEE kuMhlobo Wenene ngo2018. 
UDJ Zeed uthi ebemathidala ukuthatha inxaxheba kolu khuphiswano, kodwa abahlobo bakhe bamtyhalela ukuba angenele. 
“Andizange ndangenela noluphi na ukhuphiswano ngaphambili. Ndicinga ukuba ndoyika ukuphoxeka,” kutsho uDJ Zeed encokolela I’solezwe lesiXhosa. 
Ukuze ezi DJ zizibeke ethubeni lokuphumelela beziyalelwe ukuba zenze iMix yemizuzu emithathu, equlethe iingoma ezintandathu. Le mix bekufuneka ixhonywe kuFacebook okanye uInstagram walowo ungeneleyo phambi komhla wesithoba kule nyanga. 
UDJ Zeed ulandele yonke le migomo waze wabongoza abalandeli bakhe ukuba bamvotele. 
“Kukho ividiyo ekuFacebook wam, kufuneka wena uyithande (like) ze emva koko uyipapashe (share) ngokubhala iihashtag ezithi #SummeryeSmira no #ShayaIngoma1818 
Ukuba uDJ Zeed uyaphumelela uza kumka nekhulu lamawaka eerandi (100 000), uhambo olusingise kwiMiami Winter Music Festival 2022 oluxabisa iR200 000, ikhontraka yeenyanga ezintathu edlala kunomathotholo kazwelonke nokunye okuninzi. 
“Ukuba ndinokuphumelela ndingathenga izixhobo zokwenza lo msebenzi wokudijeya,” kutsho uDJ Zeed waseLibode. 
Le DJ ithi nangona iphulaphula wonke umculo, kodwa ithanda isingqi sikaDJ Black Coffee, uDa Capo noDJ Sox. 
UDJ Zeed uthi uyakonwabela ukubona abantu bonwabele umculo wakhe, bejuxuza kwaye becula iingoma azidlalayo. 
Olu khuphiswano lakuvalwa ngomhla we18 kweyoMnga."	not available
business	Ayenyuka amaxabiso ebhasi ngeKrisimesi	"EKAPA: ISIBHENGEZO esikhutshwe yinkampani yeebhasi uGolden Arrow Bus Services (GABS) sokwenyusa amaxabiso okukhwela nge 7% ukususela ngeKrismesi siza kuba negalelo ezimpokothweni, batsho abakhweli. 
 
I-GABS ithi oku kubangelwa kukwenyuka kwexabiso lamafutha ezithuthi. Bathi awazukwenyuka amaxabiso kwabo abadla umhla-phantsi. 
 
Izakubayi R13.75 ukusuka eKhayelitsha ukuya edolophini isuka kwi R12.85. Abadla umhlala-phantsi bazakubhatala R5.65 ukusuka kwiR5.30. Izakubayi R30.50 ngamaxesha kaxakeka (peak hours) ukusuka kwi R28.50. Abantwana besikolo abangaphantsi kweminyaka eyi 17 bazakubhatala iR16.20 ukusuka kwi R15.15. 
 
“U-Golden Arrow uzakuwenyusa amaxabiso nge 7% ukususela ngeKrismesi nangona engathandi. Abadla umhlala-phantsi abazukonyuselwa. Okukwenyuka kwamaxabiso kubangelwe kukwenyuka kwexabiso lamafutha ezithuthi. Kwezinyanga ziyi 12 zidlulileyo ixabiso ledizili lenyuke nge 12%. Isigqibo sokwenyusa amaxabiso zange sathathwa nje kungaqondwanga iziphumo zoko, kodwa kweli tyeli asikwazi ukungawenyusi,” utshilo. 
 
U-Dyke-Beyer uthe benze konke okusemandleni ukunciphisa iziphumo zokwenyuka kwamaxabiso kubakhweli.  
 
“Lento iqale yaxoxwa namaqumrhu wabakhweli  kwintlanganiso eyayibanjwe ngomhla we 11 kweyeNkanga.  Abakhweli abanamatikiti azakube ethengwe ngomhla we 24 anentsuku eziyi 14 phambi kokuphelelwa bangabhatala amaxabiso amatsha ngomhla wesixhenxe kweyoMqungu,” utshilo. 
 
Umhlali waseKhayelitsha uVuyokazi Mini nosebenzisa ibhasi, uthi nangona lingazukwenyuka kakhulu ixabiso kodwa kuza kufuneka angene nzulu ezimpokothweni nanjengoko ethenga amatikiti amabini ngenyanga-elakhe nelo lomntwana wakhe ofundayo. 
 
“Ndibhatala iR1 130 qho ngenyanga ngam nomntwana wam ukuya edolophini sobabini. Ininzi kwayona loo mali, andazi xa iza kuphinda yongezwe. Ngekungcono ukuba umntwana wam ebegqiba esikolweni, usekunyaka wesibini. Lo nto ithethe ukuthi ndisezakubethakala,” utshilo. 
 
UNokulunga Velela waseNyanga osebenza emakhitshini uthi uzakuthatha ithuba ukuqhela la maxabiso matsha. “Ndibhatala iR10. 40 kwibhasi yentsimbi yesibhozo kusasa ukuya kutsho phambi kwentsimbi yesine. Besele ndayiqhela loo mali kwaye ibifikeleleka. Ingathi ndizakubuyela eteksini ngoku. Nangona ixabiso lebhasi liphantsi phakathi kwamaxesha kaxakeka idulu yona. Andazi xa izakuphinda yenyuke. Kanti iteksi ihlala iyi R15 ngamaxesha onke,” utshilo. 
 
UZukisa Liwani oneminyaka eyi-18 wasePhilippi ofunda ibanga lesibhozo edolophini, uthi ucingela umakhulu wakhe nanjengoko efundiswa nguye.  “Uhleli ekhala kwangoku leli tikiti le R475 ngenyanga ukuya edolophini. Mhlawumbi ndakubuyela kwizikolo zasekuhlaleni,” utshilo."	not available
politics	Bafuna imbuyekezo ngamasimi wabo	"Inkosi yamaJingqi uSibongile Dumalisile uxelelwe ngamalungu ePalamente yaseBhisho ukuba indlela yokuphilisana noluntu kukuba aluvumele luthabathe inxaxheba kuphuhliso lwabo, hayi ukubamba ikhuba aphinde aqhube iinkomo. 
Le yindlela uNoluthando Gqiba ayibona ngayo ingxaki ejongene nabahlali bakuDumalisile kuJingqi kuGatyana.  
UGqiba, ilungu lePalamente eBhisho phantsi kweANC, ebengusihlalo wendibano ebitshisa ibunzi kuJingqi kwiveki ephelileyo, apho abahlali bale ndawo bebexoxa nenkosi yabo kwanamalungu karhulumente ngokumayelana nokutshintshwa kwamasimi abo, asele elele, kwalinywa amandongomane ohlobo lweMacadamia. 
Abahlali bakuJingqi babanga ngelithi ikomkhulu lale ndawo lathabatha isigqibo sokutshintsha amasimi alinywe amandongomane ngaphandle kokuthetha nabo. 
Bathi amasimi abo, akwiihekthare ezingamakhulu amathathu, abulawa imiviko ze kwalinywa amandongomane phezu kwamangcwaba wabo. 
“Le nkosi yathatha amasimi wethu kuba ifuna ukutya imali ngathi. Ngumhlaba wethu lo nokuba sele alala amasimi. Into esiyifunayo yimali le bayifumana ngenxa yale projekthi yamandongomane,” utshilo umhlali wakuJingqi onentsimi elinywe amandongomane. 
Kwindibano ebitshisa ibunzi kuJingqi kwiveki ephelileyo, uGqiba uxelele indibano ukuba: “Le into ifuna ukulungiswa ngomoya olungileyo, kuba singabantu abamnyama silwa umhlaba kubantu abamhlophe, sifuna ubuyele kubantu abamnyama. Xa kunjalo ke, asikwazi ukulwa kwasodwa.” 
“Mna mntwan’ egazi ndibona ukuba kulungile ukuza nophuhliso kubantu bendawo kodwa kubalulekile ukuba uvumele abantu bathabathe inxaxheba. Ungazi nophuhliso uphinde ulukhokele kwawena,” utshilo uGqiba. 
Kule ndibano kugqitywe kwelokuba imiviko yabantu ibuyele kundalashe, imbuyekezo yemali ekhoyo ihlawulwe kubanini bamasimi ze amathambo wamangcwaba ekulinywe phezu kwayo agrunjwe ukuze angcwatywe ngesidima. 
Isithethi kwanonobhala weJingqi Development Forum uMpumelelo Sipayile, uthi eli linyathelo labo lokuqala lokusombulula le mbambano yokusetyenziswa kwamasimi abo ngaphandle kothethwano. 
“Inkosi le yethu ngoku ibisenza le nto ibicinga ukuba akukho mntu uyakuze ayicele mngeni. Sikwenzile ke oko sisebenzisa onke amanqanaba ezomthetho. Okuseleyo ngoku kukujonga ukuba izinto esivumelene ngazo ziyenzeka na,” utshilo uSipayile. 
Kule ndibano bekukwakho negosa lesebe lezorhwebo noshishino uPaseka Masemola, ekucaca ukuba lilo eliphumeze imali esele ixhase le projekthi.  
Eli gosa kunyanzeleke ukuba lihambe buphuthuphuthu ngenxa yengqumbo yabahlali ngenxa yokuba belithetha apha, lithethe phaya, lingangqalanga. Abahlali bebefuna ukwazi kuMasemola ukuba yimalini abasele beyiphumeze kule projekthi ze yasebenza njani. 
Kule ndibano uDumalisile uvakalise ukuba wayibiza imbizo komkhulu wabaxelela abantu ngale projekthi. 
UDumalisile uthi isigqibo sokulinywa kwamandongomane sathatyathwa ngo2012, kuvunyelwene noluntu. “Siza kuhlala silikomkhulu sibone ukuza senza njani ukuya phambili,” utshilo uDumalisile."	not available
entertainment	Izivubeko zobomi kwincwadi kaXhanti	"ITYENDYANA lakwidolophana yaseNgqeleni, uXhantilomzi Qotoyi, libhale incwadi ngesiXhosa. 
Incwadi yakhe ibizwa “Izivubeko Zobomi”. 
Le ncwadi kaQotoyi, onkaba ikwilali yaseZixambuzi, ibeka isithatha kwimiba eliqela efana noxhatshazo olusekelezelwe kwisini (GBV), ukubulawa kwabantu abadala betyholwa ngokuthakatha kwanempathombi ngakwabo bathandana besini sinye. 
Encokolela I’solezwe lesiXhosa ngezizathu zokubhala le ncwadi ngolwimi lwesiXhosa, uQotoyi uthi ebefuna umyalezo ufikelele ngqo apho abhalele khona. 
“Kuba ndigqithisa umyalezo kuhlanga lakwaXhosa kuba izinto ezinje zixhaphake khona, futhi ndaziva ngathi ngesiXhosa ndingakwazi ukugqithisa umyalezo ngale ndlela ndifuna ukuwugqithisa ngayo ngaphandle kokusokola,” kutsho uQotoyi ominyaka ingama25 ubudala, owaqala ukubhala eneminyaka eyi14 kuphela. 
UQotoyi ukwathi incwadi yakhe iphinde ibhentsise iimfihlo, nokungcatshana kwabantu abasondeleleneyo. 
“Le ncwadi ikwafundisa ulutsha ukuba lunganikezeli kumaphupha walo nokuba yeyiphi imingeni oluthi luhlangabezane nayo,” utsho. 
UQotoyi uqale ukubhala le ncwadi ngo2018, wayigqiba kwangaloo nyaka mnye. Iye yaphuma kunyaka ka2021 encediswa liSebe lezobuGcisa neNkcubeko eMthatha. 
Lo mbhali uthi le ncwadi uyibhaliswe kukubona isizwe sitshabalala ngezinto ebekunokuhlalwa phantsi zilungiswe. 
Ukwakholelwa ukuba abantu bazokufunda lukhulu kwezi ziganeko zenzeka kule ncwadi. 
UQotoyi uthi ezinye iziganeko ezikule ncwadi naye ugilene nazo buqu. 
“Ndiphetheke kakubi ngenene ngendlela endikhule ngayo kuba ndingumntu othandana nomntu wesini esinye, ifake uxinizelelo olukhulu kakhulu kum futhi ndinqwenela ukuba kungabikho abanye abantu abazokujongana nezinto ezinjalo, ingase kwakhiwe indawo apho umntu wonke azoziva ekhuselekile khona,” kutsho lo mbhali oselula. 
Okumenza athande ukubhala uQotoyi kuba oku ikwayindlela yokuzityanda igila. 
“Ndiseza kuqhubeka ndibhale ezinye iincwadi kuba kwasekukhuleni bendingumntu othanda ukubhala. Esi sisakhono endisiphiweyo, kungako ke kufuneka ndisiphuhlise khon’ ukuze abantu bafunde nto kuso,” uqhayise watsho. 
UQotoyi ufunde kwizikolo ezifana neLower Qebe JSS, iPakamani Senior Secondary eNgcobo, waze wagqibezela eLuvuyo Lerumo High kuKomani, apho aphumelele khona uGrade 12. 
Incwadi ifumaneka ngokuqhagamshelana noXhanti Qotoyi."	not available
entertainment	ULaliboy uzinyang’ intliziyo ngomculo	"IMVUMI yomculo wehip-hop, uMzwabantu “Laliboy” Kanzi uthe akushiywa yintombi yakhe ebiminyaka elishumi elinesibini ubudala, wakhangela indlela yokugcina igama layo lingalibaleki. 
UKanzi, inzalelwane yaseQumanco eCofimvaba, utshintshe igama lenkampani yakhe iLali Records, wayibiza ngokuba yi-Inani Entertainment, eyibiza ngentombi yakhe uInani, ebhubhe ekuqaleni kwalo nyaka. 
Ngethuba encokolela I’solezwe lesiXhosa ngengoma yakhe entsha ayikhuphileyo ethi Intliziyo, uKanzi uthi ukushiywa nguInani kumchaphazele ngamandla. 
Uthi uInani bengumlandeli omkhulu womculo wakhe. 
“Icwecwe lam lokuqala ngo2010 ndalibiza ngaye. 
Ebengumntwana ongenantloni ukubalisa ngotata wakhe kwiitshomi zakhe imini yonke, aziculele iingoma zam kwaye abaqhayisele naxa endibone kumabonakude okanye endive kunomathotholo,” kutsho uKanzi. 
Emva kweso sithwakumbe athi simphazamise kanobom njengemvumi, uLaliboy ubuya nengoma entsha ethi ‘Intliziyo’. 
Kule ngoma usebenze noBonny, uDJ Soso noSakhumzi Mngomeni. 
Uthi amaxesha amaninzi ucula ngothando kuba ukholelwa ukuba eli “lelona cala sisilela kulo singabantu.” 
“Ndicinga yiyo nale nto kugcwele iGBV kuba uthando asilwazi, siluthatha kancinci, kanti ngothando singaya phambili,” kubalisa le mvumi eqale ngo2009 ukucula. 
ULaliboy akayomvumi nje kuphela, kodwa ukwangusomashishini ozenzela iimpahla kwaye aphinde abe ngumzobi. 
Inkampani yakhe yempahla uyibiza iSelfMadeSpoiltBrat, athi uyithiye olo hlobo kuba ebalisa ibali lakhe. 
“Andikhulanga ndifumana yonke into endiyifunayo. 
Ixesha elininzi bendisombulelwa iimpahla ezinamagama aduru ziitshomi, ekhaya bendithengelwa kwezi venkile zifikelelekayo. 
Iimpahla ezinamagama bendiziphiwa ziitshomi kuba zisazi ndiyazithanda. Nabo bebendipha ezindala xa bethengelwa ezintsha ngabazali babo,” kubalisa uLaliboy. 
Uthi xa ujonga iimpahla ebezenza ngo2016 uya kufumanisa ukuba zinemingxunya. 
“ Bendibalisa indlela endikhule ngayo, ndikhule ndinxiba iimpahla ezikrazukileyo,” utshilo. 
Kunyaka ophelileyo, uKanzi ukhuphe udidi olutsha lweempahla alubiza iUniversity of Life. 
Ingoma yakhe entsha ifumaneka kwiivenkile zonxibelelwano lomnatha. 
Xa unomdla kumculo nempahla yakhe, ungamkhangela nakumakhasi onxibelelwano."	not available
sports	UCele akonwabanga kwaphela kwiChippa United	"Ufuna ukuhamba kwiChippa United umdlali ophuma KwaZulu Natal, uMhlengi Cele, ngenxa yokungafumani thuba lokudlala kwisizini ephelileyo.  
Oku kudizwe nguCele kwiSolezwe ngethuba ezimase itumente yophuhliso kaDerric Spencer ebibanjelwe Eshowe High School kwiiveki ezidlulileyo.  
Kwisizini ephelileyo lo mdlali ebeyiva ngembali into yokudlala kwakhe kwiChippa. Ukusukela mhla kwafika uDan Malesela, lo mdlali wazibalula kwiThanda Royal Zulu edlala kwiNational First Division, ujike wayifenishala ngenxa yokungadlali.  “Abaphathi bandiyalele ukuba ndibuye, kodwa mna andisakholwa. Yonke into ixhomekeke kubo ngoku ngoba ndisenesivumelwano sengqesho esindibophelelayo kwiChippa. Ndizakubuyela kubo, ndive ukuba bathini, ngoba isivumelwano sam sisenonyaka oseleyo. 
 Ndingavuya ukuba ndingasiwa ngemboleko kwiqela elinokundisebenzisa. Into ebalulekileyo kum kukudlala ebaleni. Ukungadlali kumvalela amathuba amaninzi umdlali, afana nokubizwa kwiqela lesizwe,” utsho uCele. 
Ukhuphiswano lweefolosi beluthande ukuqina kwiChippa kwisizini ephelileyo ngoba bekukho abadlali abafana noDavid Zulu, Lerato Manzini, Rhulani Manzini no-Aristide Bance nosele ekhululwe leli qela. “Ngeke ndikhale ngomqeqeshi nangona bendikwenza konke okufanelekileyo enkampini xa siziqeqesha. 
 Noogxa bam bebesitsho ukuba ukudlala kundifanele. Nam andazi kwenzeka ntoni. Ukuhlala nabalandeli ezitulweni akundiphathi kakubi ngoba abadlalayo ndiyabaxhasa nam. Ngethuba ndisimka ekhaya, ndazixelela ukuba kufuneka ndingalilahli ithemba kuba ndingazi ukuba ngubani obukeleyo,” utsho uCele. 
Ekuqaleni kwalo nyaka, uCele, wayefunwa yiTanda kwakhona, kodwa zange akwazi ukubuyela kuyo."	not available
entertainment	US’hlangu Semfene ubuye neSATMA	"US’ hlangu Semfene uthi ukuchongwa nje kwegama lakhe kwiiMbasa zoMculo wesiNtu (SATMAs) ibe yinto enkulu, ukufumana imbasa libhaso. 
Ebencokolela I’solezwe lesiXhosa engawuvali umlomo emva kokufumana imbasa yokuba yimvumi yolwimi lwesiXhosa egqwesileyo (Best IsiXhosa Artist) kumsitho weeSATMA obubanjelwe eMpumalanga. 
Kulo nyaka iiSATMA bezibambe umsitho weshumi elinesithandathu ziqhuba. 
Lo msitho buzinyaswe ngoosaziwayo kuquka noosopolitiki bela phondo. 
Icwecwe likaS’hlangu Semfene elibizwa ‘Umhlangano’ lilo elimenze waphumelela le mbasa. 
“Ndiyayibona nale yokufumana imbasa kodwa ukutyunjwa kwam kokona kukhulu kum,” kutsho uS’hlangu Semfene. 
Le mvumi ibingekho kulo msitho ukuza kufunqula imbasa yayo yokuqala. 
USihlangu Semfene, 28, nguSonwabile Zulu wakwilali yaKwaZulu, eMbizana. Waqala ukucula kwimicimbi yekhaya kwaye esaziwa nangokuba liqhula ekuhlaleni. Uthi wayethanda ukubolekwa isiginci ngubhuti wakhe nalapho wazifundisa ukusibetha de wabe uzithengela esakhe. 
US’hlangu Semfene wabonwa liBhova Elimnyama ngo2014, waze waqala ukusebenza nalo. 
Le mvumi yeMaskandi ikhuphe icwecwe lokuqala elithi Amalungisa ngo2016 nelalinengoma awaduma ngayo ethi ‘Indod’ emfutshane ‘. 
Icwecwe aphumelele ngalo elithi Umhlangano ulikhuphe kunyaka ophelileyo. Lineengoma ezifana noAkavumanga, Amakhwenkwe noSiyokhalaza. Kweli cwecwe usebenze noTat’ uMaqhude, Skhindi sabeSotho, Phathaphatha noSicelo Hlongwane. 
“IMaskhandi iphila kum ngaphakathi. Ngumculo wethu osikhumbuza ubuthina. Asisoze sibe ngabantu sizilibele imvelaphi yethu, ngoko iMaskhandi isibuyisela kwiingcambu zethu,” kutsho le mvumi esele izinze eRhawutini. 
US’hlangu Semfene ukhule ethanda iimvumi ezifana noNkunzemdaka, uNjemboqo, uSalabemsuma noShilisi. 
AyingoS’ hlangu Semfene kuphela obuye nembasa yeMpuma Koloni kwiiSATMA. USilulami Dumezweni weNkqubela FM eGqeberha naye ubuye encumile, ephethe iwonga lokuba ngumsasazi otshatsheleyo kwinkqubo yesintu koonomathotholo abancinane. 
Engaziva yimincili eqongeni leSATMA, lo msasazi uxelele oogxa bakhe ababethileyo ukuba uyabuya kwakho ezokuthatha enye imbasa kunyaka ozayo. 
Ezi mbasa bezibanjelwe kwihotele iThe Winkler, eWhite River, eMpumalanga."	not available
sports	Zishiyene kwanzima iimbaleki eQonce!	"Iimbaleki ezingaphaya kwamakhulu amathathu eziphuma kulo lonke iphondo leMpuma Koloni ziphume ngobunzi bazo ukuya kugqatso [umdyarho weembaleki] ezikhuphisene kulo ngokuyimpumelelo. Olu gqatso bekukhumbulwa ngalo umhla wamalungelo oluntu kwilizwe loMzantsi Afrika kweli phondo. Lo mnyhadala obuququzelelwe lisebe leZemidlalo, uLonwabo noBugcisa ububanjelwe eVictoria Grounds cebu kuhle kwidolophu yaseQonce ekuseni namhlanje. Kolu suku lubaluleke kangaka eli sebe likhokelwa nguMphathiswa uPemmy Majodina likhumbule iziganeko ezibini futhi ezibaluleke kakhulu kwimbali yomntu omnyama eMzantsi Afrika ukusukela ngeentsuku zomzabalazo ukuza lokuzuzwa kwenkululeko ngo’1994. 
                                 
Njengokuba kubhiyozelwe usuku lwamalungelo olungomhla wamashumi amabini ananye kweYokwindla [21, March], kwelinye icala kukwakhunjulwe notshotshentla kwezomzabalazo uSteve Bantu Biko – owasweka kwiminyaka engamashumi amane eyadlulayo emva kokubulawa nguRhulumente wobandlululo owawukhokelwa ngabantu abamhlophe. Umhla wamalungelo oluntu wabekelwa bucala emva ko’94 ukuze kukhunjulwe isiganeko ekwabhubha kuso abantu abamnyama abakumashumi amathandathu anethoba (69) bebulawa ngolunya ngamagosa omthetho kaRhulumente wobandlululo. 
Iimbaleki zeMpuma Koloni zidele loo mozulu ebingashushwanga ncam zaya kukhuphiswano obelunomtsalane kakhulu kwiimbaleki ezisafufuzayo nezo zindala. Phambi kokusuka kwazo ezi iimbaleki eVictoria Grounds, umphathiswa uMajodina, uzikhaphe ngamazwi wenkuthazo athi: “Xa ubaleka olu gqatso, uze ukhumbule uSteve Bantu Biko owalwela thina sonke ukuze sibe namalungelo.” 
                              
Iintombi nabafana ababaleke olu gqatso batyhutyha-tyhutyhe ezo zitalato zedolophi yaseQonce zade zayakufika entanjeni. Iziphulo zime ngolu hlobo: 
  
Amanenekazi 
       
  
Amanenekazi amancinane 
  
  
Amanenekazi aneminyaka eyi-35 nangaphezulu 
  
  
Amanene  
  
  
Amanene asedyongo 
  
  
Amanene angaphezulu kwe-35"	not available
sports	Amaqela axhayana nePSL enkundleni ngesicoco seGladAfrica Championship	"“Nokuba kwenzeka ntoni, sithi iintshatsheli. Ukuba asiliphumelelanga ityala, ngeke isizini yePSL iqale ngexesha layo,” utshilo uShauwn Mkhize, umnikazi weRoyal AM, ethetha kwindibano yamaqela aKwaZulu-Natal kwiveki ephelileyo. NgeCawe edlulileyo, kuhlwe efake enkundleni isicelo sokumiswa kwemidlalo waphumelela. Imidlalo yokuxabangela (PlayOffs) ephakathi kweChippa United namaqela amabini akwiGladAfrica ayikwazanga ukuqala ngoLwesibini ngoba inkundla ephakamileyo eGauteng ithe mayimiswe. Inyathelo elithathwe nguMkhize lilandela isigqibo senye inkundla esithe iSekhukhune United yiyo efanele ukuba ziintshatsheli zeGladAfrica Championship. 
Into ebangela amaqela angene ephuma ezinkundleni kukuba amaqela amabini abangisana ngendawo yokuqala kwiGladAfrica Championship. Isizini ivalwe iRoyal AM ikwindawo yokuqala – kodwa iSekhukhune yayinganikwanga amanqaku wayo amathathu yiPSL. Yawafumana emdlalweni eyabethwa kuwo yiPolokwane City ekuqaleni konyaka. Oxuthwa amanqaku kwiPolokwane ngoba yophula umthetho olawula inani labadlali abaneminyaka ethile emidlalweni yeGladAfrica. Ikomiti yeembambano yeSafa yanika iSekhukhune amanqaku amathathu ngoba iPolokwane yophula umthetho. Nangona kunjalo, iPSL yasiphikisa eso sigqibo, ayayinika iSekhukhune amanqaku wayo amathathu kwade kwangomzuzu wokugqibela. 
Ngoku iSekhukhune neRoyal AM zilwa kwiinkundla zamatyala ngoba zifuna ukunyuselwa kwiDStv Premiership phambi kwesizini entsha. Ngokwezicwangciso, imidlalo yamaqela alwela indawo kwiDStv Premiership ibifanele ukuba iqale ngoLwesibini wale veki. Isithintelo senkundla esifunyenwe yiRoyal sithethe ukuthi imidlalo ayikwazi ukudlalwa kude kucace iintshatsheli zeGladAfrica okanye iqela eliza kukhuphisana neChippa United evale isizini ikwindawo yeshumi elinesihlanu neRichards Bay evale isizini ikwindawo yesithathu kwiGladAfrica. Inkundla ithe iya kusikhupha isizathu sokumisa imidlalo zingaphelanga iintsuku ezilishumi elinane. Kwelinye icala, iPSL ithe iya enkundleni nayo ngoba ukumiswa kwemidlalo kuza kubetha amaqela ukuba ingaphela le nyanga ingagqitywanga."	not available
entertainment	Umsasazi waseZibonele usethubeni lokuphumelela kumawonga eNCRW	"KAPA:  
Usethubeni lokuphumelela iindondo ezimbini athe watyunjelwa zona kwiNational Community Radio Week Awards (NCRW) ezibanjwa minyaka le uSivuyile ‘Khuze’ Wayi ongumsasazi kwisikhululo sika nomathotholo wasekuhlaleni iZibonele FM. 
“Eli lityeli lam lesibini ndichongwa nanjengoko kunyaka ophelileyo ndingazange ndiphumelele kodwa kulo nyaka ndichongelwe amawonga amabini!” utshilo uSivuyile Wayi (28) ongumsasazi kwiZibonele FM eKhayelitsha.  
Kulo nyaka ube nenyhweba yokuchongwa njengoyena msasazi obalaseleyo oyindoda ze wachongelwa kwakho kwinkqubo ayibhexeshayo. 
 “Ndichulumancile kakhulu ukuba ndiphinde ndichongwe kwakho kulo nyaka lo nto ithetha ukuba noko ikho into abayibonayo apha kum njengomsasazi” utshilo okaWayi.  
Uthi uyazingca ngokuphinda atyunjwe kwakho esitsho kananjalo ukuba unethemba lokuba uyakuphumelela kulo nyaka. 
Oka Wayi waqala ukusasaza kwiZibonele FM ngonyaka ka2014 kwaye uthi unesipho sokuba ngumsasazi ngelithi uliciko lokuthetha yaye uthi wenza into ayiphilayo.  
UWayi unqwenela ukukhula kakhulu kwezosasazo engalungiseleli yena nje kuphela koko nabanye abantu ngelizama ukusondeza unomathotholo eluntwini ngokubanzi.  
“Imfihlo yam njengomsasazi kukubeka abaphulaphuli phambili ze mna ndize mva!” utshilo okaWayi.  
OkaWayi uthi uchongwe njengomsasazi obalaseleyo kwinkqubo ethi ‘Unyango lwesiNtu’ ze waphinda wachongwa kwakho kwinkqubo yezenkolo kumyalezo wosuku odluliswa rhoqo kusasa ngeMigqibelo.  
Kananjalo xa uvotela okaWayi, ukuze umbeke ethubeni lokuphumelela kwiNCRW uthumela igama elingu “Male 6” ku45844 ze uphinde kwakho uthi “Religion 1” uthumele kwakho kule nombolo ingentla. 
Kungokunje okaWayi wenza izifundo zakhe kunyaka wokuqala njengomfoti eCPUT. 
 Ukwakhuthaza abo bagxelesha ukuba ngabasasazi ukuba balandele izakhono zabo yaye bagxile ngakumbi kwizifundo zabo. 
Abaphumeleleyo kwiNCRW bakwaziwa kweyo Mdumba 2019."	not available
sports	UShaun Bartlett ngumqeqeshi omtsha wamaTuks	"I-University of Pretoria, iqeshe uShaun Barlett nje- ngomqeqeshi omtsha endaweni kaSammy Troughton.  
UBartlett, noligqala leBafana Bafana uye wakhokelela iGolden Arrows kwi-Absa premiership, kwisizini ephelileyo, emva kokuba yayihleli khona isizini enye. 
I-Arrows yathatha isigqibo sokuba ingamniki elinye ithuba uBartlett. Emva koku waye wazibandakanya neqela loMzantsi Afrika, labaneminyaka engamashumi amabini anesithathu kumalungiselelo alo emidlalo ye-AFCON, eSenegal. 
UTroughton uhleli iminyaka eliqeka kwiTuks, kodwa uhamba kweli qela lihleli kwindawo yesibini ukusuka ezantsi kwiPSL.  Linamanqaku alishumi elinesibini kwimidlalo elishumi elinesihlanu. Ingqonyela yeTuks, ugqirha uRendani Mulaudzi umbulele uTroughton ngemizamo yakhe kweli qela. 
“Nangona sisahlukana noSammy ingekapheli isizini, sizakusoloko siyihloniphile indima ayidlalileyo nje- ngomqeqeshi nokuthembeka kwakhe iminyaka emininzi. Ebeyinxalenye yeqela lethu kakhulu,” utshilo uMulaudzi. 
USammy uphefumle ngolu hlobo ngokugxothwa kwakhe: “Bathe khukho into abayidingayo, sathatyathwa isigqibo.  
Bazive ngathi badinga igalelo elitsha, nekucacileyo ukuba nguShaun, ndimnqwenelela okuhle.”  
chris.gilili@inl.co.za"	not available
entertainment	Bachwayitile abadlali beThe Queen	"IBIYIMIGCOBO yodwa kubadlali beThe Queen edlala kuMzansi Magic, ngethuba bephumelela iimbasa kwiFeather Awards ebezibanjelwe kwiholo laseGoli.  
Abadlali balo mdlalo udlala ngentsimbi yethoba ebusuku, nabathe baphumelela iimbasa baquka, uRami Chuene odlala indawo kaGracious, uMichelle Mosalakae onguKamina, uBohang Moeko onguTrevor kunye noThembsie Matu odlala indawo kaPatronella.  
UThembsi uphumelele imbasa yeDiva Extraodinaire, uMichelle yeHot Chick, uBohang eyeHunk of the Year, waze yena uRami waphumelela eyeFag Hag. 
Lityeli leshumi ziqhuba iFeather Awards. Ukanti umcimbi lo ubuphethwe ngusaziwayo uSomizi Mhlongo.  
Uluhlu lwabaphumeleleyo lume ngolu hlobo: 
Best Styled Male – Riky Rick 
Best Styled Female – Ayanda Thabethe 
Cutest Couple – Steve & Lucy Letsike 
Diva Extraodinaire – Thembsie Matu 
Drama Queen – AKA & Matlapa 
Fag Hag – Rami Chuene 
Hot Chick – Michelle Mosalakae 
Hunk of the Year – Bohang Moeko 
Media Award of the Year – GaySA Radio 
Musician of the Year – Sjava 
Role Model of the Year – Ntsupe Mohapi 
Socialite of the Year – Yaya Mavundla 
Sports Personality – Hlengiwe Buthelezi Simon Nkoli Award – Phumi Mthethwa 
African Feather of the Year – Denis Nzioka 
Social Media Personality of the Year – @Fistvoices"	not available
sports	Kuzaw’ dlana iintsimbi emdlalweni weDStv Compact Cup!	"Abalandeli bebhola ekhatywayo mabalindele umdlalo osezingeni eliphezulu xa kuvalwa umkhusane weDStv Compact Cup ngoba kuza kube kudlana iintsimbi. Amaqela amabini, iCoastal United neWarriors FC, kulindeleke angquzulane okweenkunzi zegusha xa edibana emdlalweni wamagqibelakankqoyi weDStv Compact Cup oza kube ubanjelwe eMoses Mabhida Stadium ngecala emva kwentsimbi yesine ngoMgqibelo. Iqela eliphumeleleyo liza kugoduka lixwaye indebe ekhatshwa sisigidi serandi (R1-million). Umdlalo wokugqibela uza kutshayelelwa ngumdlalo ophakathi kweDinaledi FC eqeqeshwa nguDan Malesela naMabutho aqeqeshwa nguErnst Middendorp. 
Emidlalweni yokuqala, iDinaledi ivuthululwe yiCoastal United ngamagowuli amathathu eqandeni, wona Amabutho abethe yiWorrios ngamagowuli amabini kwelinye. USteve Barker noDylan Kerr ngoongqondongqondo abaziwayo ebholeni yaseMzantsi Afrika. Nangona iCompact Cup ebonwe ngabathile njengemfeketho – kodwa sekubonakele ukuba iza kubaphakamisa abadlali abathile nabaqeqeshi abanikwe uxanduva ngabalandeli. 
Njengokuba amaqela amabini eza kulwela indebe, iWarriors kulindeleke ithembele kubadlali abafana no-Itumeleng Khune odlale kakuhle emdlalweni wokuqala noHappy Jele abanamava ebholeni ekwinqanaba eliphezulu. Kanti yona iCoastal United, evelise abadlali abafana noLuphumlo Sifumba ofake igowuli emdlalweni wokuqala, iza kubeka ithemba kubadlali abafana noThabo Nodada no-Evidence Makgopa. UKerr weWarriors uyincomile indlela abadlali bakhe abadlale ngayo, ngakumbi uKhune owenze umsebenzi oncomekayo. 
“Ndicinga ukuba uKhune udlale kakuhle kakhulu emva kwexesha elide engasadlali. Usihlangule emdlalweni naphambi kokufaka kwawo igowuli Amabutho. Nguye osigcine emdlalweni kwisigaba sesibini silahlekile,” utshilo uKerr emva komdlalo. Naye uBarker uvakalise ukwaneliseka kwakhe emva komdlalo wokuqala. “Abadlali benze umsebenzi omhle. Ukuvalwa kwepenela ngunozinti wethu kusisebenzele kakhulu ngoba umdlalo wethu ubukhe wehla. Sikwazile ukulawula umdlalo kakuhle noxa kunzima ukudlalisa abadlali abangazaniyo,” utshilo uBarker."	not available
sports	Inkokeli yeFIFA icela ukunqumama kwemfazwe eseYurophu!	"UMongameli wombutho olawula ibhola ekhatywayo kwihlabathi (iFIFA), uMnu. Gianni Infantino, ucele iinkokeli zamazwe ngamazwe ukuba zenze unakonako ukuze kunqunyanyiswe imfazwe eqhubekayo kwilizwe lase-Ukraine. Oku kuthethwe nguMnu. Infantino kwindibano yeenkokeli zamazwe aphala phambili kwezoqoqosho lwehlabathi ebanjelwe e-Indonesia. “Isicelo sam kuni, khanicinge ngokunqumamisa imfazwe ngeli thuba letumente yehlabathi okanye nizame indlela yokufumana uxolo. Niziinkokeli zezizwe zehlabathi. Amandla okuguqula izinto ezenzekayo ninawo,” itshilo inkokeli yeFIFA. Imfazwe, eyaqalwa yiRussia eyahlasela iUkraine, ileqa unyaka ngoku iqhubeka ngaphandle kwesisombululo. 
UMongameli weFIFA ucela ungenelelo lweenkokeli zamazwe ehlabathi phambi kokuqala kwetumente yalo nyaka eQatar ngomhla wamashumi amabini kule nyanga kuba enoloyiko lokuba ingakhona into enokuphazamisa abantu bangakwazi ukubukela imidlalo. Kulo unyaka, iRussia iye yasikwa yiFIFA ngenxa yokuhlasela iUkraine engakwazanga ukuzibekela indawo yayo kwitumente yehlabathi. Abantu ekulindeleke babukele imidlalo yetumente yehlabathi bangaphaya kwesihlanu seebhiliyoni. “Mhlawumbi, indebe yehlabathi eza kuqala kwiintsuku ezintlanu ezizayo ingasisiqalo sezinto ezintle,” utshilo uGianni. 
Ngamashumi amathathu anesibini amaqela aza kuthatha inxaxheba kwitumente eza kube isengethwe yiQatar elilizwe elifumileyo kwezoqoqosho ngenxa yezimbiwa ezifana ne-oyile. Ngeliswa abantu baseMzantsi Afrika baza kubukela nje imidlalo ngaphandle kwaBafana Bafana abagqibela ukudlala kwitumente yehlabathi ngonyaka ka-2010. Amazwe aamakhulu ebholeni ekhatywayo afana neBrazil, iGermany, Argentina, iNgilane, iFrance, iSpain, iCroatia, iMexico namanye – kulindeleke alwe ngesicoco ebesithathwe yiFrance kwitumente ebiseRussia ngo-2018. Izwekazi le-Afrika liza kumelwa ngamazwe aquka iSenegal, iTunisia, iCameroon neGhana."	not available
sports	UGordon uyakhala kakhulu ngoSangweni	"Owayeqeqesha iBafana Bafana, uGordon Igesund, uyakhala ngokwenzakala okutshabalalise ikamva likaSiyabonga Sangweni obeke phantsi ebholeni kwiveki ephelileyo ngenxa yokwenzakala obekumkhathaza kakhulu.  
Lo mdlali wanyanzelwa ngoogqirha beOrlando Pirates ukuba anikezele ngenxa yedolo ebelingaphili. U-Igesund osebenze noNsimbi kwiqela lesizwe ngethuba kudlalwa i2013 AFCON uxelele Isolezwe ukuba ukhathazekile yinto eyehlele uSangweni. 
 “USangweni ebengumdlali okumgangatho ophezulu, ebekungadluli nto kuye emva xa ekhona.  
Ebeyinkokeli engadingi ukunxiba ibhanti ukuze kubonakale ukuba ngukapteni. Ndalonwabela ixesha endasebenza naye ngalo. Bekungacaci ukuba ungumdlali wasemva, kuba ebelichule enyaweni.  
Nangoku amagowuli awawafaka sidlala neMorocco kwi-Afcon asesengqondweni yam.  
Ukonzakala kwakhe kusibulele ngoba siphoswe lithuba lokumbona engomnye wabadlali bomdlalo ophala phambili. Kulilishwa ukufika kwakhe sele ekhulile ngoba ebefanelwe kukudlala phesheya,” utshilo * -Igesund. 
Ngo2013 uSangweni wabayinxalenye yeqela lesizwe elafikelela kwimidlalo ephambi kowamagqibela kankqoyi we-Afcon. Ngo-2010, uNsimbi, wayekhona ngethuba uMzantsi Afrika udlalela indebe yehlabathi. Kanti kwiPirates udlale imidlalo yamagqibela kankqoyi yemidlalo yeCaf.  
Wayekhona ngo-2013 xa iBucs yayibethwa yiAl Ahl ngo’2-0 eYuphutha. Le ndedeba ibikwakhona xa iPirates ibethwa yi-Etoile du Sahel kumdlalo weCaf Confederation Cup.  
“Kuzothatha ixesha elide ukuze simbone umdlali onje- ngaye. Ebengumntu othuleyo, kodwa ethetha ngomsebenzi. Ndiyathemba akazulahleka ebholeni,” utshilo * -Igesund. 
USangweni uyeke ukudlala efumene inqwaba yeendebe kwiPirates. Ufumene iindebe zeNedbank ezimbini, i-Absa Premier Soccer League neTelkom Knockout. 
 Kwiqela lesizwe uSangweni udlale izihlandlo ezingamashumi amabini anethoba, wafaka amagowuli amane."	not available
entertainment	UWiseman ufunde lukhulu kumdlalo uKhakhayi	"UMDLALI kamabonakude uWiseman Mncube, odlala kuKhakhayi ku-e.tv, uthi sele efunde okuninzi endaweni adlala kuyo kulo mdlalo. 
UWiseman (26), owazalelwa eMahlabathini eLundi kodwa wakhulela eThekwini, uthi kuninzi okufanayo phakathi kwakhe nendawo kaMfanufikile ayidlala kuKhakhayi, umdlalo oveliswa rhoqo ngoLwesibini ngeyesithoba ebusuku. 
“UMfanufikile asingomntu othanda ukuthetha. Unothando futhi ungumntu othanda uxolo. Akathandi ukwenza uchuku nengxabano.  
“Umthanda kakhulu umntakwabo into efana ngqo nam, njengokuba ndinabantakwethu abane endibathandayo,” kutsho uWiseman. 
Njengabadlali abaninzi abahlonitshwayo kweli, uWiseman uthi uqale waphekwa emidlalweni yeqonga efana noMambazo The Musical, Mashu the Musical, Culture Clash neminye emininzi. 
“Abazali bam bayandixhasa kakhulu ngomsebenzi endifuna ukuwenza ngoba ayindim ndedwa ekhaya okhoyo kweli khondo. Umntakwethu omdala uNtando Mncube naye ukhona,” kutsho uMncube. 
isibhalo@inl.co.za"	not available
sports	iSpain siyibeke izandla iCosta Rica yaphathwa ngumbathalala	"Sihleli phezulu iSpain kuGroup E emva kokuphumelela umdlalo wokuqala eQatar ngendlela encumisayo. ISpain siyibeke izandla iCosta Rica ebinombathalala saphumelela ngamagowuli asixhenxe onke eqandeni (7-0) emdlalweni wetumente yehlabathi obubanjelwe eAl Thumama Stadium ngorhatya lwanamhlanje. Ngokufaka imvula yamagowuli asixhenxe, iSpain senze imbali entsha kwitumente yehlabathi ngoba alikho elinye iqela elakhe lafaka amagowuli asixhenxe emdlalweni omnye. Umqeqeshi weSpain uqale umdlalo wanamhlanje ngamatyendyana wabadlali abatsha abaquka uGavi, uPedri noLa Roja. 
Phantse wonke umntu ebelindele umdlalo osezingeni eliphezulu – kodwa akukho namnye obesazi ukuba iSpain singuphumelela ngesixhenxe samagowuli. Emva kokufundana emizuzwini elishumi, izinto ziye zonakala ngethuba uDani Omlo ebeka ibhola emnatheni ayidlalelwe kakuhle nguGavi. Emva kwethutyana uMarco Asensio ufake igowuli lesibini leSpain. Ufumene ibhola entle ayidlalelwe nguJordi Alba. UFerran Terres ufake igowuli lesithathu ngepenela emva kokudlaliswa kakubi kukaJordi Alba. Kuthe kwakubonakala ukuba kunzima kakhulu, umqeqeshi weCosta Rica uye wafaka uKendall Waston kwisigaba sokuqala. Kuyiwe kwixesha lokuphuma iSpain sele iyibambe ngeempondo impumelelo yokuqala eQatar. 
Khange kube kudala kwisigaba sesibini, iSpain songezele elinye igowuli lesine elifakwe nguTorres emva kwempazamo eyenziwe nguBryan Oviedo. ULa Roja ufake igowuli lesihlanu emva kokudlalelwa ibhola nguGavi. Noxa bekubonakala ukuba iCosta Rica ayinanto enokuyenza engcono, iSpain khange siyeke ukuyohlwaya. UCarlos Soler, ongene njengelalela, ufake elakhe igowuli ethatha ibhola elahlwe nguKeylor Navas emva. Isikhonkwane sokugqibela sibethelelwe ngu-Alvaro Morata. Ngoku iSpain silandelwa yiJapan eyothuse umzi ngokubetha iGermany ngamagowuli amabini kwelinye nangona ibiqale yahamba phambili kwisigaba sokuqala somdlalo."	not available
entertainment	UDandala ngomso kwindima yakhe kwiScandal!	"NANJENGOKO sasisele sinixelele ngaphambili, uHlomla Dandala uzakungena kwindima yakhe njengomntak’ bo Kingsley Siseko Langa kwiScandal!. 
UDandala uzakuqala ngokusesikweni ngomso (uLwesine, 28 kweyeKhala), kwaye asikwazi kulinda sibone okuza kuqhubekeka xa enyathela emnyango kumzi womntakwabo ngoLwesihlanu we-29 kweyeKhala 2016. 
Ingaba uYvonne (odlalwa nguKgomotso Christopher) no-Naledi (odlalwa nguDineo Moeketsi) bazakumamkela njani bethu? Kaloku sele simbonile uYvonne neyelenqe asele elididiyele. UDandala, nobesele esebenze njengomlawuli weScandal! ngaphambili, uthethe wenjenje ngendima yakhe: 
“Nanjengoko besele ndisebenze njengomlawuli (director) weScandal!, besele ndiqhelene nobugcisa obufuneka kulo mdlalo. Ndithe ndakunikwa ithuba lokufunda indima endizakuyidlala, andakwazi ukuyala.Ndisebenze phaya iminyaka emininzi, bekufana nje nokubuyela ekhaya kodwa kwindima entsha.”UDandala sele edlale kwimidlalo efana neGenerations, Isidingo, TshaTsha, Gaz’ Lam, End Game, Hard Copy neminye. Asikwaz’ ukulinda!"	not available
sports	UZolani Tete unephupha elitsha ebomini bakhe	"Intshatsheli yeWBO kwihlabathi, uZolani Tete, ithi iza kumbethela oogqirha nezicaka uJohn Riel Casimero wasePhilippines.  
Ezi mbethimanqindi zimbini ziza kungquzulana emlweni obekelwe umhla wamashumi amabini anesithathu kwinyanga yeNkanga kwisixeko saseNgilane ekuthiwa yiBirmingham.  
UTete, obekhe wathatha ikhefu ngenxa yomonzakalo egxalabeni, uthi sele eqalile ukulungiselela umlo.  
“Ndineeveki ezintathu ndilungiselela umlo ozayo. Indlela endiwulungiselela ngayo yohlukile kwindlela ebendisenza ngayo kumatyeli adlulileyo. Ndithe chatha kakhulu kulo mlo. Ndizimisele ukumbethela oogqirha nezicaka uCasimero,” utshilo uTete oyimbethimanqindi yaseMdantsane. 
UTete, 31, uthi iphupha lakhe kukuphumelela zonke iintshinga zodidi lweNtambanani.  
“Emva kokubetha uCasimero, ndifuna umlo wokudibanisa iintshinga. Ndifuna ukulwa nophumeleleyo phakathi kukaNonito Donaire noNaoya Inoue. Emva kwabo ndiza kuyokulwela intshinga yeWBC. Ndifuna ukwenza imbali yokuba yimbethimanqindi yokuqala exwaye zonke iintshinga zehlabathi eMzantsi Afrika. Ndakuziphumelela zonke iintshinga, ndiza kubeka phantsi emanqindini. Inokuba ndishiyekelwe yimilo emine okanye emihlanu emanqindini ndiyivale incwadi,” utshilo uTete. 
Njengokuba uLast born elungiselela ukukhwela eqongeni, uyibulele intsebenziswano ayifumana kubaqeqeshi bakhe.  
“Ndibulela iqela labaqeqeshi bam ngokuqinisekisa ukuba ndiya emlweni ndizilungiselele. Kuyasetyenzwa kakhulu ngoku,” utshilo uTete. Eli nxele laseMdantsane lithi abalandeli balo mabathobe izibilini.  
“Kubalandeli bam, ndifuna ukuthi ndiyayibulela inkxaso yabo engagungqiyo. Ndiyazi uninzi lwabo lunexhala kuba bendikhe ndonzakala. Liphilile igxalaba lam ngoku. Uza kufika ndiwulungele umlo,” uqinisekise ngaloo mazwi uTete. 
Iza kubalityeli lamashumi amathathu anesibini ekhwela eqongeni uTete. Uphumelele imilo engamashumi amabini anesibhozo. Iimbethimanqindi ezingamashumi amabini ananye uziwisile, wabethwa nje kwimilo emithathu.  
Kwiimbethimanqindi ezingamashumi amabini anesibhozo alwe nazo uCasimero, ezilishumi elinesithoba zange ziwubone umjikelo wokugqibela. Yena uphulukene nemilo emine."	not available
health	Ungcoliseko lubangela izigulo eCambridge	"Barhogola ivumba elibi elikhoboza impilo yabo imihla ngemihla abahlali bamatyotyombe aseCambridge eMonti ngenxa yobumdaka obusuka kwindawo yokuxhela ekufutshane iEast London Abattoir. 
 Ingxelo yenkokheli yale ndawo uCikizwa Njokweni ithi, liphezulu inani labantu ababhuqwa sisifo sephepha kule ndawo, kwaye bakholelwa ukuba ubumdaka obusuka kweli ziko lokuxhela lingunobangela. 
”Kulo nyaka uphelileyo kuphela, singcwabe abantu abalishumi elinesihlanu, bonke babulawa sisifo sephepha kuba abantu balapha baphefumla umoya onevumba elibi elisuka kule ndawo yonke imihla,” uchaze oko uNjokweni.  
Le ngxelo ithi eli ziko lixhela iinkomo ezingamakhulu amathathu, iigusha ezingamakhulu amabini namashumi asixhenxe baze baxhele iihagu ezikumakhulu amabini namashumi amabini ngemini. 
Igosa lesebe lezolimo nophuhliso lamaphandle uGqirha uVusumzi Enoch Rozani uthi zininzi iingxaki eziba ngunobangela woku.  
“Ubumdaka obuveliswa xa kuxhela kumele ukuba buphelela phaya ngaphakathi kula ndawo yokuxhela bungaphumeli ngaphandle kweziko, utsho umthetho,”uthethe watsho uRozani.  
Lo kaRozani uthi umthetho ugunyazisa ukuba amaziko okuxhela abekude neendawo zokuhlala abantu nanjengoko kukho amavumba avelayo nezinye izinto. 
“Ingxaki iba kukuba ngoku indawo yokuxhela ikude nabahlali, ibengabo abasuka basondele ngamatyotyombe abo kufutshane nale ndawo emi kuyo le ndawo yokuxhela,” utsho uRozani.  
Umongikazi weziko lempilo elikufutshane kule ndawo ongavumanga kukhupha igama lakhe uthi. “Sibethwa livumba elibi kakhulu eliphuma kula  kona isuka ngakule ndawo yokuxhela, amanani aphezulu esifo sephepha abubungqina bokuba ikhona ingxaki kule ndawo,” utshilo. 
UThandiwe Qwela utya amachiza okulwa nesifo sephepha uneminyaka engamashumi amabini anesine ehlala kula ndawo. 
“Xa uphuma phandle urhogola eli vumba lalo mswane, xa ungena endlini uphinde ufike livalile kwakho, utsho ungayazi ukuba mawuye ngaphi,” uthethe watsho uQwela.  
Lo kaQwela uthi eli vumba limbangela ukuba angakwazi kutya, lo nto yenze ukuba angakwazi kusela amayeza akhe. 
 Le nkampani ixhelayo apha ithembise ngokusitsalela umnxeba inika elayo icala malunga nale ntlekele, ukanti isebe lempilo nalo alifumanekanga ukwenza ilizwi. 
 “Thina sizakuthumela amagosa ethu ukuba aye kuqwalasela into enokwenziwa ukuzama ukunqanda le ngxaki kuba igazi nomswane akumele ukuba liphuma ngaphandle kwendawo ekuxhelelwa kuyo,” utshilo uRozani."	not available
health	UTutu uhlolwa ngoogqirha	"U-ARCHBISHOP Desmond Tutu, odla umhlala-phantsi, uphinde wangeniswa esibhedlele eKapa ngokuhlwa kwangoLwesibini eyokuhlolwa, ngokokutsho kweDesmond and Leah Tutu Legacy Foundation. 
Ukungeniswa kukaTutu esibhedlele kuza kwiintsukwana nje emva kokuba ekhutshiwe esibhedlele, nalapho ebethe wabhilabhilwa isithuba esingangeveki enyangelwa ulosuleleko kwimiphunga. 
Ukungeniswa esibhedlele kwale ndedeba ineminyaka engamashumi asibhozo anesithathu (83), akunanto yakwenza nesigulo sakhe somhlaza, itshilo intombi kaTutu uMpho. 
“Oogqirha bakhe bathi yinto efanelekileyo ukuba lo kaTutu, aphindele esibhedlele ayokuhlolwa. Uzakuhlala iintsuku ezivisayo kude kube  kanti imeko yakhe iphantsi kolawulo. Sicinga ukuba uzakuhlala esibhedlele kude kube yimpelaveki,” utshilo uMpho kwimbalelwano. 
AbeNelson Mandela Foundation bamnqwenelele ukuphila okukhawulezileyo lo kaTutu. “Asinazinkcukacha zithe vetshe okwangoku malunga nemeko yakhe, kodwa singathanda ukumbona ephilile kungekudala,” utshilo uNeeran Naidoo, osisithethi seNelson Mandela Foundation. 
UTutu ekunye nowakwakhe uLeah kule nyanga bebebhiyozela iminyaka engamashumi amathandathu (60) ukusukela oko batshata."	not available
entertainment	UZithembe uzithembile kwi-Idols	"OwaseQonce ongenele ukhuphiswano lomculo kumabonakude unethemba lokuphakamisa iflegi yeMpuma Koloni kulo nyaka. 
Ukufumana kwakhe itikiti eligolide eliqinisekisa ukugqithela kwinqanaba elilandelayo, kwenze ukuba uZithembe Kosi, 29, afune ukufikelela emanqwanqweni weIdols SA. 
UKosi, waseZone 4 kwilokishi yaseZwelitsha, ebencokolela I’solezwe lesiXhosa engawuvali umlomo ekwangqongwe lusapho lwakhe bebhiyozela le mpumelelo. 
UKosi ubuya okwesibini kwi-Idols SA nanjengoko wayekhe wajika khona ngo2016 emva kokufumana ooEwe ababini nooHayi ababini kubagwebi. 
“Ndandimncinci ngoko, ndicinga ukuba ngoku ndikhulile kwaye ndiyazazi ndifuna ntoni,” kutsho uKosi. 
Ingoma kaLira ethi Feel Good yavulela uKosi iingcango kolu khuphiswano lwee-Idols ngethuba ethumela ividiyo ecula le ngoma. 
Uthi isizathu sokucula le ngoma kuba wayekhumbula umama wakhe owayekwayimvumi nowasweleka ngo2003 engekalifezekisa iphupha lakhe lokucula. 
UKosi uqale ukucula esekwisithuba seminyaka emithandathu kuphela ubudala, oku kungqinwe ngumakhulu wakhe. 
“UZithembe ukhulele kwikhaya lomculo, yonke into apha ekhaya siyibhiyozela ngengoma. Nokuba sekunesiganeko esithile sitsho ingoma. Umama kaZithembe ebecula kakhulu, yiyo naye le nto ecula kangaka,” kutsho uXoliswa uKosi. 
UKosi ukhwele eqongeni neemvumi ezifana noZipho Vena, Zama Ntshona, nabangasekhoyo uMfundis’ uNkomfa noBulelani Koyo. Ukwabhale iingoma eziliqela nangekazikhuphi. 
Eli tyendyana ngoku lijonge kwiTheatre Week kwaye linethemba lokuqhuba kakuhle. 
“Ndifuna ukunenza nizingce kwaye niziqhenye ngam kwezi veki zizayo,” kutsho uKosi obengakwazi kuzibamba kukuvuya. 
Itayitile yee-Idols eMpuma Koloni isahleli kuLuyolo Yiba okwayinzalelwane yaseQonce nophumelele ngo2019. 
Inkqubo yee-Idols yalo nyaka iqale ngeCawa kwiveki ephelileyo kwiDSTV Channel 161."	not available
sports	Amanqindi abuyela eMonti emva kwexesha elide enqabile	"Emva kokuhlehliswa kwinyanga ephelileyo, itumente yamanqindi eququzelelwa yinkampani yabathelekisi, iXaba Boxing Promotions, iqhubela phambili ngoLwesihlanu kule veki eMonti. Abalandeli bamanqindi eBuffalo City – eyona ndawo esaphala phambili ngokuthanda amanqindi – baza kufumana inyhweba yokubukela imilo eyohlukeneyo ephakathi kweembethimanqindi eziphambili eMzantsi Afrika. Oku kwenzeka emva kwetumente yamanqindi ebiququzelelwe yiRumble Boxing Promotions kwiiveki ezidlulileyo eGqeberha. Umlo okulindeleke utsale umdla wabantu abaninzi uphakathi kwegqala, umakadenetha, uNkosinathi Joyi oza kudibana etshatshalazeni netyendyana elisaze ngobuso ezweni ekuthiwa ngu-Ayanda Ndulani. 
La madoda aza kukhuphisana ngentshinga ye-IBO Miniflyweight emlweni onemijikelo elishumi elinanye. UJoyi, 37, obeke wasecicini lokuphulukana nentshinga ye-IBO kwiminyaka egqithileyo, kunyanzelekile aphumelele ngoLwesihlanu, e-International Convention Centre. Phantsi kwegama layo le ndedeba yaseMdantsane inamashumi amathathu anesithandathu emilo, ibethwe kahlanu, yadlala ntanganye kwakanye – eminye iyiphumelele yonke. UNhlanhla Tyirha noJoey Canoy baza kujijisana kube mdaka iisali emlweni wentshinga engenamntu yeWBA Lightfly emlweni onemijikelo elishumi elinanye. 
UTyirha, onekamva eliqaqambileyo, uthembise abalandeli bakhe ngokwenza ezibukwayo kuFacebook emlweni wale veki. Imilo ayilwileyo uTyirha yonke uyiphumelele. Udibana noCanoy, 27, oyindoda enamava kakhulu ekhe yazigxama kubantu abafana noNkosinathi Joyi noHekkie Budler. Nangona kunjalo, uTyirha uthe kuzawubizwa igama lakhe emva komlo. Omnye umlo uphakathi kukaNwabisile Cholani noSiphamandla Baleni. Ezi mbethimanqindi ziza kulwela intshinga yeSA Jnr Flyweight emlweni onemijikelo elishumi elinanye. Zombini ezi mbethimanqindi zinethuba zisemanqindini kwaye zinethuba lokuzenzela imbali."	not available
sports	Izindululo ze-IBA zidala isankxwe emanqindini	"Ingqungquthela yombutho wamanqindi kwihlabathi nobufudula ungowabangahlawulwayo * -AIBA, eSwitzerland, ephele ngomhla wokuqala kule nyanga yeSilimela ize nezindululo ezininzi ezikhulisa lo mbutho kwihlabathi.  
Esona sibangele kubetha bethane iintetha sesokujika umqulu ongu-3J kumgaqo-nkqubo walo mbutho.  
Esi siphakamiso sivumela imibutho elawula amanqindi kumazwe ngamazwe ukuba avumele iimbethi manqindi ezikudidi labahlawulwayo ukuba zibandakanywe kumaqela athabatha inxaxheba kwimidlalo ye-Olimpiki.  
Esi siphakamiso nesifumene umyinge wamashumi alithoba anesihlanu ekhulwini (95%), siqala ukusebenza kwii-Olimpiki zalo nyaka eRio, eBrazil.  
Kukho itumente elungiselelwa izithuba ezingamashumi amabini anesithandathu zabo bangakhange bakwazi ukufumana indawo eya eRio.  
Le tumente izakuba ngomhla wesithathu ukuya kowesine kule nyanga izayo eVenezuela, izakuquka iimbethimanqindi ezihlawulwayo. Oku kungavalela iimbethimanqindi ezinekamva. 
Ingaba esi sigqibo sokudibanisa abakwizinga elirholayo nabo balwela nje ukubunganga kwiqonga elinye busibeka phi ke?  
Kwaye yintoni etshintshe ingqondo zamalungu ombutho we-AIBA? Makhe siyihle amahlongwane, sizame ukuthungulula nakwabo kusebusuku. 
Kumakhasi anyakenye ndikhe ndamemelela ukudityaniswa kwemibutho yamanqindi nokubunjwa kombutho omnye, ndikhomba umbutho olawula ibhola kweli njengomzekelo esinokusika ifolo kuwo.  
Enye yezizathu ezibekwayo ngulo mbutho njengempembelelo yesi sigqibo ngulo ungentla.  
Ndiyakuqhwabela ukubunjwa kombutho omnye kwilizwe elinye, ndiyayixhasa lo ngcamango kodwa ndinentandabuzo ngendlela ethathiweyo. Umdlalo we-Olimpiki ngumdlalo oyibhakane kuyo yonke imbethimanqindi esakhulayo nethembisayo.  
Ezi mbethimanqindi zizila izinto ezininzi zizama ukuba zibekwinqwelo moya eya kwelo zwe lisingathayo, eyona njongo enkulu kukubuya igaxele iimbasa ezizifumana kule tumente.  
Inqanaba lesibini nangona kukho ukubetha bethana kwezimvo, kukuba ezi mbethi manqindi zilawule ihlabathi eqongeni zibeziinjinga zehlabathi ezinodumo.  
Kwezi mbethi manqindi ungabala kuse, kodwa ukukhankanya nje abambalwa, Mohamed Ali, Kennedy McKinney, Varsil Lomachenko bonke babeneembasa zeOlimpiki babuya benza imihlola beqengqa ugodo kwihlabathi, bazinjinga zehlabathi ezidumileyo. 
 Nalapha ekhaya unoHawk Makhephula, Phillip Ndou noLudumo Galada nangona bebengenazimbasa kwi-Olimpiki, kodwa nje ukuthathatha inxaxheba kwabangela ukuba bagqugqise kwihlabathi. 
Ngamanye amazwi, eli lelona zinga liphezulu lokukhuthaza abo bakudidi lwabangahlawulwayo kwihlabathi.  
Kulapho bafunda khona imikhwa namaqhingana asetyenziswa kwihlabathi ebutsheni bomdlalo wabo.  
Iqonga labo elilandelalayo kukuba bangene kwinqanaba lokuzisa iintshinga zehlabathi ezihloniphekileyo nokugxotha ikati eziko. 
 Bambi bakubona oku njengephulo lika AIBA lokurhweba abatyali zimali ngokukhawuleza kungajongwanga zonke iinkalo zokuphucula lo mdlalo. Abanye bathi kulapho bazakukhula bexhuma aba bakudidi elingahlawulwayo. 
Ndingaphesheya kakhulu ekudityweni kwabadlali abakudidi labangahlawulwayo nabo bahlawulwayo kwi- Olimpiki.  
Masiwagcine la manqwanqwa ehlukene kuba aneenjongo ezahlukeneyo nezinokuba nomtsalane ngokwahlukana.  
Oku ke ndingqinelwa nangoomakad’ebona kulo mdlalo abajengomthelekisi ophume izandla eMelika uDon King nembethi manqindi eyayiqengqa ugodo uMike Tyson.  
Umbuzo ngowokuba sizakubaphi na isidima sabo bakweli nqanaba xa bathe bathwaxwa ngabo bangarholiyo, kuba imijikelo emithathu izakuba yinto enika abakudidi oluhlawulwayo ubunzima obukhulu kuba abayiqhelanga. Masithembe ukuba ikhona indlela ezakwenza umzi, noko uyeke ukundumzela. 
 Amanqindi aseRio azakubanomdla kumntu wonke kuba sifuna ukubona ukuba la manqwanqwa mabini azakwenza njani na eqongeni. Indaba yotyelo ayikholi!!!!!!!!!!!!!!!!!!!!!!!!!!!"	not available
entertainment	UZwai uthi azimkhathazi iintetha zikaTwitter	"IQONGA lonxibelelwano uTwitter, kwezi ntsuku lithande ukunika umdla nalapho oosaziwayo bekhupha okubatyayo kwiinkalo ngeenkalo kuquka ezopolitiko, kutsha nje, usaziwayo nemvumi eyaziwayo, uZwai Bala, ubonakalise ukukhathazwa ‘yintswela-mbeko’ eqhubekeke kwindlu yowiso-mthetho, uBala uvakalise iimbono zakhe kuTwitter, nalapho aphendulwe ngabaninzi. 
Eli lungu leTKZee lithi alikhathazekanga nakancinane yingxokolo eqhume kuTwitter ngezimvo zalo elizenze ngenkokeli ye-EFF, uJulius Malema ngoLwesithathu.  
Ugxudululu lwabasebenzisi bakaTwitter bakhwele bezehlela kuBala, emva kokuba eyichaze njengengena ‘ntlonipho’ inkokeli ye-EFF emva kokuba ibize uSomlomo weNdlu yoWisomthetho, uBaleka Mbete, ngegama lakhe lokuqala. “Uninzi lwabemi boMzantsi Afrika baneembono ezithile ngepolitiki, kwaye banelungelo lokuvakalisa iimbono zabo.  
Kodwa njengamaAfrika, intlonipho ngundoqo yaye ayixoleleki. Eka Julius yokungahloneli uMam’uMbete, ambize ngegama lakhe lokuqala, akusoze kuhambelane nemithetho yobuAfrika, oko kukungakhathali kwenkokeli,” ubhale watsho uBala.  
AbakuTwitter, bagxeke uBala njengothabatha icala kwaye ofuna ukuvakala.  
Emva kokuthotha kwale ngxoxo, uBala ubuyele kwiTwitter ngeliyokwazisa wonke umntu ukuba iintetha zoluntu azimhluphanga.  
Le nzalelwane yaseTinarha, kwiMpuma Koloni, itshilo."	not available
entertainment	Ubumenye-menye beekhamera kwilokishi  yaseDimbaza!	"ISIKHULULO sikamabonakude iBay TV sifak’isandla ukuphucula italente yolutsha olungathathi ntweni. 
Eli jelo lizinze kwisixeko saseBhayi lenze njalo nakwimpelaveki esiphuma kuyo. Igqiza leBay TV belimaxhaphetshu lisenza umboniso omfutshane kwilokishi yaseDimbaza, cebu kuhle eQonce. 
Lo mboniso obhalwe nguMenzeleli Nojiwa waseDimbaza, obizwa ‘Pain is Temporary’, ubalisa ngendlela apho abantu bathi bakwazi ukuguqula izimo zabo ezinzima ukuze baphile ubomi obungcono.Ophetheyo kwiBay TV, uLungile Nduvane uthi, libatsale umdla ibali likaMenzeleli. 
“Lo mfana usinike ibali lakhe enze isiqendu esinye kuphela. Siye sahamba negqiza lam sayokuwenza umsebenzi wokufota lo mboniso kwilokishi yaseDimbaza.“Siqale ukwenza lo msebenzi ngoLwesihlanu, sagqiba ngeCawe ebusuku,” utshilo uNduvane exelela I’solezwe lesiXhosa. UNduvane uthi, lo mboniso uzakudlala kwiBay TV ngenyanga kaFebruwari. 
UMenzeleli Menzi Nojiwa, 27, obhale lo mboniso, wazalelwa kwidolophana yaseNgqamakhwe, kodwa kungoku nje sele engumhlali waseDimbaza.Ecacisa ngomboniso awubhalileyo, uMenzeleli uthi: “Okona kuvezwa ngu-Pain is Temporary (igama lomboniso) kukuba iintlungu zezexeshana, azihlali unaphakade, qha ekufuneka ukwenzile wena ungumntu kukunyamezela, ungalahli ithemba.” 
Kulo mboniso, sibona umfana onguSipho, ovela entolongweni emva kokubandakanyeka kulwaphulo-mthetho. 
USipho washiywa ngabazali bakhe eminyaka ilishumi elinesine ubudala, kodwa entolongweni udibana nonyawontle owatshintsha ubomi bakhe. Esikhanyisela ngokumenze abalise eli bali, uMenzeleli uthe: “Ndibone indlela abantu abatsha ikakhulu abenza ngayo xa bejongene neenzima.“Ndifuna babone kuSipho ongakhange ancame emva kokuthothoza entolongweni, kodwa othe watshintsha imeko yakhe,” ucacise watsho. 
UMenzeleli ucebisa oontanga bakhe, “Akudingi mali ukuze utshintshe ubomi bakho, ixhomekeke kuwe, okudingekayo nje kukwenza le nto uyithandayo.” 
Uthi zange anikezele naye emva kokuphinda ibanga leshumi, “ Ndazixelela ukuba andisoze ndohlulwe yiMatriki, ukufika kwam apha eDimbaza kwisikolo esitsha kwafuneka nditshintshe ndiqale kwibanga likaGrade 11 ndaphumelela, ndenza njalo nakwiMatriki.,” utshilo. ULuthanduxolo Quwe, Siyakudumisa Ntutu, Lulama Ncetane, Nontuthuzelo Maki, Bongani Mnyaka kunye nabanye badlale iindima eziphambili."	not available
entertainment	Ithuba kwabafuna ukudlala kumabonakude	"ABO baseMpuma Koloni nabanentshisakalo yokuzibona beseqongeni lemidlalo kamabonakude ngeliny’ ilanga, kodwa babe bengenazo iimpiko zokufikelela ekufezekiseni amaphupha abo, banikwa ithuba. 
Umdlali kumabonakude, uChumani Pan, uphinde wabuya ityeli lesibini eMonti ezokunika ulutsha olufuna ukufana naye icham lokuqeqeshelwa ukudlala kwimidlalo kamabonakude. 
Olu qeqesho luntsukuntathu luza kuqhutyelwa ePontoon Road, kwisakhiwo esiseRiver Park edolophini kuGompo (Monti) ukuqala ngomhla we23, 24 ne25 kuTshazimpuzi (April). 
“Eli lithuba kubantu abanomdla wokudlala kwimidlalo kamabonakude, abantu ekudala bewenza lo msebenzi kwanabo bangakwazi kuya esikolweni sokuqeqesha abalingisi kodwa babe benomdla wokufunda ngeendlela ekusetyenzwa ngazo kwiqonga lokulingisa,” kutsho uPan encokolela I’solezwe lesiXhosa. 
UPan yinzalelwane yakwilali yaseSoto eMooiplaas. Uzakhele igama kwimidlalo efana neGenerations, Ashes to Ashes, Montana, Igazi, The Kingdom – Ukhakhayi neminye ekungasa siyibala. 
Uthi sekuyiminyaka enqwenela ukutshintsha imeko kwiphondo lakhe lokuzalwa. 
“Kuqale ngokuthi qho xa ndityelele ekhaya eMpuma Koloni, ndifumane imibuzo eliqela yokuba ndifikelele njani kule ndawo ndikuyo, ndithi xa ndibaxelela ukuba ndifunde eCity Varsity, ndibe sendibaxelela neemali ezihlawulwayo – ndibone ukudandatheka ebusweni babo, ” kubalisa lo mdlali kamabonakude. 
“Ngelishwa, abantu abaninzi eMpuma Koloni abakwazi ukufikelela ngokwempokotho kula mazikomfundo, kulapho ndaye ndahlala phantsi, ndacinga ukuba okuncinane endinokwenza kukuvula iqonga lokufunxa ulwazi lokuba kusetyenzwa njani kwiqonga lemidlalo kamabonakude kwaye ubani kufanele aqale phi, ” kutsho uPan. 
Abo banomdla wokuzimasa olu cweyo kufanele baze bephethe incwadi yokubhala ulwazi abalufumanayo. 
Baza kunikwa umsebenzi neendima abaza kuzidlala kwezi ntsuku zintathu zoqeqesho. 
“Siza kuba shicilela xa beseqongeni bedlala iindima abazinikiweyo ukuze babenomsebenzi wabo oshicilelweyo,” kutsho uPan. 
UPan bekhe walwenza olu cweyo kwaye elwenza felefele kwiminyaka emibini edlulileyo eMonti, ekhupha kuye epokothweni encediswa liqela asebenza nalo. 
Kodwa ngoku izinto zitshintshile, abo banomdla wokufunxa ulwazi iintsuku ezintathu zoqeqesho kuza kufuneka bekhuphe imali engangeR700 eza kuncedisa ukuhlawula indawo, izixhobo zokusebenza, ukuhlelwa komsebenzi nokunye okuninzi. 
Ukuzibekela indawo thumela umyalezo kaWhatsApp okanye utsalele kwezi nombolo: 
0711935743 okanye 0733561438. 
Ukanti ungaphoswa nguPan esenza adume ngazo kumdlalo omtsha iDie Sentrum kwiSABC 2 ukuqala namhlanje (8 April) ngentsimbi yesithandathu ngorhatya."	not available
politics	Abayazi ukuba bubikwa phi ubuqhophololo	"KUBONAKALA ngathi kusekuncinane okwenziwa ngurhulumente ekuxhobiseni abasebenzi malunga neendlela abanokuzilandela okanye bazibike izehlo zobuqhetseba nobuqhophololo xa bezibona zisenzeka. 
Kubasebenzi bakarhulumente abathethe nephephandaba I’solezwe, akekho nomnye oyaziyo ukuba angabika phi na xa ebona isenzo sobuqhetseba nobuqhophololo. 
Oku kwenzeka nangona nje intloko yooKhetshe (Hawks) uLieutenant-General Berning Ntlemeza exelele amalungu asePalamente ukuba amagosa karhulumente waseMpuma Koloni angamashumi asixhenxe anesithandathu (76) aphandwa ngezehlo zobuqhophololo obuxabisa imali engange-R143 yezigidi zeerandi (R143m). 
Le ngxelo ibithiwe thaca ePalamente ngomhla weshumi elinesine kwinyanga ephelileyo. 
Osebenza njengotitshala kweli phondo, uthi akayazi ukuba zibikwa phi izehlo zobuqhophololo. “Andiwazi owona mnyango wokubika ubuqhophololo ngaphandle kokuhlebela oonondaba okanye amalungu esigqeba solawulo sesikolo (SGB). Kodwa inkxalabo yeyokuba, ayinakuyifihla lo nto iSGB?” kubuza le titshala. 
Osebenza njengonontlalontle uthi naye akawazi owona mnyango wokubika ubuqhophololo. “Andazi ukuba zibikwa phi izehlo zobuqhophololo kuba akekho umntu owakhe wasicacisela ngoko.” 
Igosa lakwamasipala kweli phondo, nalo lithi alazi ukuba zibikwa njani izehlo zobuqhophololo. “Kudala zisenzeka ndizibona qha andiyazi eyona ndlela yokuzibika,” litshilo eligosa. 
Osebenza kwisebe lezempilo uthe: “Andiyazi ukuba ndingazibika njani kuba nalomapolisa ngala avele aphinde axele ukuba ebeve ngabani.” 
Ngokwengxelo efunyenwe liphephandaba I’solezwe kumasebe amane aseMpuma Koloni, zimalunga namashumi amathathu anesihlanu izehlo zobuqhophololo nobuqhetseba ezithe zabikwa kule minyaka mibini idlulileyo. 
Isithethi sesebe lemisebenzi yoluntu nezendlela uMphumzi Zuzile uthi zibalelwa kumashumi amabini anesithandathu izehlo zobuqhophololo ezithe zabikwa ngokumayelana neli sebe kule minyaka mibini idlulileyo. 
“Isebe lisebenzisa inombolo yokuchasana nobuqhophololo kazwelonke (National Anti-Corruption Hotline 0800 701 701) ukubika izehlo zobuqhophololo. Sikwanawo nomgaqo-nkqubo wokukhuthaza ukuba abasebenzi babike izehlo zobuqhopholo bengenaloyiko lokuba bazakuchazwa,” kutsho uZuzile. 
Isithethi kwisebe lohlaliso loluntu uLwandile Sicwetsha uthi kwisebe labo zisixhenxe izehlo zobuqhopholo ezithe zabikwa kwinombolo engu-0800 701 701.  
UMamnkeli Ngam osisithethi sesebe lentsebenziswano kurhulumento uthi zibini kuphela izehlo zobuqhophololo ezithe zabikwa ngokumayelana neli sebe kule minyaka mibini idlulileyo. 
Isithethi kwisebe lezemidlalo, ulonwabo, ubugcisa nenkcubeko uAndile Nduna uthi icandelo labo lowulo-mingcipheko (Risk Management Unit) lilo elijongene nezehlo zobuqhetseba nobuqhophololo.  
Isithethi kurhulumente wephondo uSizwe Kupelo uthi inombolo kaMongameli Jacob Zuma ethi 17737 ingasetyenziswa ukubika izehlo zobuqhophololo nobuqhetseba. 
Amasebe aseMpuma Koloni – elezempilo, elezemfundo, elophuhliso loluntu, elezothutho, elophuhliso lamaphandle nelophuhliso lezoqoqosho – akavumanga ukuphefumla ngeenkqubo zawo ezimayelana nokujongana nomba wobuqhophololo nobuqhetseba. 
sithandiwe.velaphi@inl.co.za"	not available
sports	UKutumela uzakuqhogana noMotupa kwakhona	"Ifolosi esandula ukutyikitywa yi-Orlando Pirates, uThabiso Kutumela, obedlala kwiBaroka FC kwisizini ka2015/16, uzakulala ubuthongo obehlayo emva kokuba ethe wanceda iBaroka FC yenyuselwa kwiPremier Soccer League. 
UKutumela ngoyena mdlali uhambe phambili ngamagowuli kwisizini ephelileyo kwiNational First Division ngamagowuli alishumi elinesibhozo. NgeCawa nguye onike iBaroka igowuli lokulinganisa ngethuba ibidlala neMilano United.  
Ukudlala kwiPirates kuza kunika uKutumela ithuba lokudibana noGift Motupa, umdlali owayengugxa wakhe ngaphambili kwiBaroka. Umqeqeshi weBaroka uKgoloko Thobejane uvakalise ukonwaba yimpumelelo yeqela lakhe.  
“Ndibulela wonke umntu osincedisileyo, nabantu baseLimpopo ngenkxaso yabo.  
Besizixelele ukuba sifuna iHighlands Park isileqe kodwa ayikwazanga ukusifumana.  
Kugqityiwe ngoku, siphumelele,” utshilo uThobejane."	not available
health	Isebe lezoluleko lolule ingalo yalo	"Badele loo mvula ibingenasiqabu abantu abadala abakhubazekileyo abebephuma eMdantsane ngethuba bengungelene kwikhaya iThe Heaven Wellness Centre eParkside eMonti izolo, nalapho bebeyokwamkela izitulo zokuhamba (wheelchairs) abebeziphiwa lisebe loluleko libambisene nebhanki yakwa Nedbank.  
Nangona nje bengaphumelelanga bonke abo bekulindeleke ukuba baxhamle, abo bebekhona bona babonakalise uvuyo sesi sipho.Oxhamlileyo utatomkhulu uWelcome Matanjana waseMdantsane ubonakalise uvuyo sesi sipho. Obehamba noMatanjana uCwayita Kumbula uthe: “utata uyaqala ukubanayo iwheelchair ebomini; akazange abe nayo kungoko umbona engathi unazo nenyembezi uzama ukubonakalisa ukubulela, sizakutsho siphumle noko. Akasenaye unkosikazi sele eshiyeke nathi bantwana.” 
Utamkhulu uMatanjana kuthwa ungumntu osoloko esebhedini ngalo lonke ixesha lakhe, xa esiya eklinikhi okanye edolophini ukuya emotweni uyafunqulwa. Ukanti nabanye abebengaphakathi ententeni abadele lo mvula bebezivuyela ezi zitulo.  
Umkomishinala wengingqi yaseMonti kweli sebe loluleko uMamokele Mogorosi nesifike sele etyisa abantwana kweli khaya isuphu eshushu, uvakalise ukuba le migushuzo bathe bayenza ngolu suku iyinxalenye neenkumbulo zokubhiyozelwa kukaRholihlahla Mandela kwaye bakhumbula nemisebenzi yakhe.  
“Sichukunyiswa yenye yentetha zikaMadiba ethi, ukuze yena onwabe abenoncumo ebusweni bakhe kukuba abone abo bantu abangathathi ntweni bekhathalelwa kwaye bexhamla. Nathi sikwelophulo kungoko siye sakwiphulo lokukhangela abo basokolayo sibahlekise nabo,” utshilo uMorogosi.  
USimon Rensberg ongusihlalo we-The Heaven Wellness Centre eParkside uthi babamba ngazo zozibini kweli sebe kwakunye no- Nedbank ngale nto ingaka bayenzileyo uthi abangekhe bakwazi ukusebenza bodwa nanjengoko esithi bahleli benentsebenziswano emandla neli sebe ukusukela ngonyaka ka-2006."	not available
sports	OwaseTinarha ufuna ukuya eYurophu	"Indodana yaseTinarha enekamva, esaze ngobuso ezweni, inomnqweno wokudlala umbhoxo kwizwekazi laseYurophu.  
USithembiso Befile, 21, owaqala ukudlala umbhoxo eneshumi elinambini leminyaka esikolweni, uxelele I’solezwe lesiXhosa okokuba unenjongo yokudlala eYurophu ngenxa yokuncipha kwamathuba okuqatshelwa ngamaqela adlala umbhoxo kumgangatho ophezulu eMzantsi Afrika.  
Le ndedeba yakwaBefile yayidlala nje ekuqaleni kwayo kodwa amehlo wayo avuleka mhla uThando Manana notitshala wayo bayixelela okokuba unesiphiwo sokudlala kwaye inekamva eliqaqambileyo embhoxweni.  
UBefile ukhe wangumdlali weProgress eziintshatsheli ze-Eastern Cape Super 14 emva kokubuya kwakhe eNew Zealand apho ebedlalela khona iqela ekuthiwa yiNgongotaha ezinze kwidolophu yaseRotorua enembali etyebileyo yombhoxo.  
“Ndabonwa nguManana kwitumente ye-Eastern Province ekwakuchongwa kuyo abadlali abaza kudlala kwiCurrie Cup (Under-19) ngo2017. Ndandizazi ukuba ndingumdlali onesiphiwo kakhulu kodwa ndaqonda kwantlandlolo ukuba ukuzimisela kuza kundibeka endaweni ebhetele,” utshilo uBefile odlala njengehuka. 
Ukungaqhubi kakuhle kwamaqela ombhoxo afana neSouthern Kings neBorder Bulldogs kunyanzela abadlali baseMpuma Koloni bathi sa okwamantshontsho entaka.  
Yiyo lo nto kubalulekile kuBefile ukuya eYurophu ngoba ufuna ukwenza ubomi bakhe bube ngcono. Ikhona into ayizamayo anethemba lokuba iza kucaca ungaphelanga lo nyaka.  
“Ndifuna ukubonisa abanye abantwana abamnyama okokuba ingenzeka into abayifunayo ebomini babo. Ukuya kwam eYurophu yinto enkulu kakhulu futhi ndizithembile, ndiza kuqhuba kakuhle xa ndilifumana ithuba. 
 “Ndifuna ukuphucula ubomi bam. Ngemali endakuthi ndiyiqokelele phaya, ndifuna ukuzithengela izinto zam futhi ndibe nomzi wam. Zizinto ezisengqondweni yam ngoku ezo,” utshilo uBefile.  
Ebuzwa ngokushiya iNew Zealand, uBefile uthe: “Abadlali abafumana imivuzo ngabadlala kwiSuper Rugby qha eNew Zealand. Abanye bafumana nje izinto zokudlala babhatalelwe nendawo yokuhlala.”  
UBefile uvale ngelithi angavuya ukuba angalifumana ithuba lokudlalela amaqela amakhulu eMzantsi Afrika."	not available
politics	Umasipala uyilungisile ingxubakaxaka yamanzi	"INGXAKI yokunqongophala kwamanzi eMonti ilungisekile kwimimandla eliqela ngokwelizwi eliphuma kumasipala ombaxa iBuffalo City.  
Kwingxelo, umasipala uthi ukulungiswa kombhobho, nothe wadala ukunqongophala kwamanzi, kugqitywe ngentsimbi yesine emalanga ngoLwesibini.  
Umasipala weBCM uthe iindawo ezifana neDawn, Wilsonia, Scenery Park, Duncan Village, Amalinda, Braelyn, Westbank, Greenfields, Nahoon, Berea neSaxilby ziqalile ukufumana amanzi kwayizolo.  
Iindawo ezikwimimandla ephezulu ezifana neVincent, Beacon Bay neGonubie bekulindeleke ukuba zifumane amanzi ngokuhlwa izolo.  
Le ngxelo iqhuba ithi, imimandla efana neQuigney, Cambridge nombindi wedolophu yaseMonti bekulindeleke ukuba ibezindawo zokugqibela ekufumaneni amanzi.  
“Abahlali bangafumana amanzi aphuma kancinci kuba umbhobho wethu usazama ukugcwalisa zonke iindawo. Siyaxolisa yimeko edalwe kukunqongophala kwamanzi,” utshilo umasipala."	not available
sports	UTshabalala uphalaza imbilini yakhe ngeChiefs	"Amakhosi akhutshwe kabuhlungu kukhuphiswano lwesibini kule sizini emva kokubethwa yiFree State Stars ngo’6-5 kumapenela kumdlalo weTelkom Knockout kwiveki ephelileyo eMoses Mabhida Stadium. Kanti ekuqaleni kwesizini le ka’2016/17, iKaizer Chiefs yabanelishwa lokubethwa kumjikelo wokuqala weMTN8.    Le yinto enganyamezelekiyo kubalandeli futhi engaqhelekanga kwiChiefs ngoba lelona qela lazenzela imbali kwibhola yoMzantsi Afrika kwicala lokuqokelela iindebe. Igqala kweli qela lizinze eNaturena, uSiphiwe Tshabalala, uthi iChiefs ayiphumelelanga kwiveki ephelileyo ngenxa yebhadi. Nangona agoduka esophisa Amakhosi emva komdlalo – kodwa alwa kakhulu kula mdlalo; abuya izihlandlo ezibini ngasemva.    Yafaka igowuli zisuka iFree State Stars kwisigaba sokuqala; kwakhona kwisigaba sesibini yakwazi (iFree State) ukufumana igowuli lesibini ngenxa yokusebenza ngokuzimisela – kodwa iChiefs yakwazi ukubuyela emdlalweni ilandela ngasemva kuzo zozibini ezo zigaba zomdlalo owaphela ebambene ngo’2-2 la maqela.    “Kubi kakhulu kuthi ukuphulukana nomdlalo emva kokusebenza kangaka. Sizamile ukudlala umdlalo wethu nokudala amathuba kula mdlalo – kodwa ekugqibeleni sabethwa kumapenela. Olu lukhuphiswano lwesibini esiphulukene nalo. Kunzima kodwa kufuneka sivuthulule siye phambili. Ngamanye amaxesha intlahla inendima eyidlalayo ebholeni ekhatywayo,” utshilo uShabba kwikhasi lomnatha leChiefs namhlanje.   Lo unyaka(2016) uyakubhalwa njengonyaka engafumenanga nto kuwo iChiefs. Nangona kunjalo uTshabalala usenalo ithemba lokuba izinto zakuthi ziphucuke ngokuhamba kwexesha. Kwiveki ezayo xa kubuywa kwikhefu ngamaqela adlala kwi-Absa Premier Soccer League, Amakhosi azakudlala neMamelodi Sundowns ngomhla weshumi elinesithoba. Lo ngumdlalo onokuthi unike abadlali beChiefs amandla kwidabi lokuphumelela indebe yePSL ukuba bangakwazi ukubetha iDowns elushica mvanje emva kokuphumelela iCaf Champions League kwinyanga ephelileyo.      
Amakhosi akhutshwe kabuhlungu kukhuphiswano lwesibini kule sizini emva kokubethwa yiFree State Stars ngo’6-5 kumapenela kumdlalo weTelkom Knockout kwiveki ephelileyo eMoses Mabhida Stadium. Kanti ekuqaleni kwesizini le ka’2016/17, iKaizer Chiefs yabanelishwa lokubethwa kumjikelo wokuqala weMTN8.  
  
Le yinto enganyamezelekiyo kubalandeli futhi engaqhelekanga kwiChiefs ngoba lelona qela lazenzela imbali kwibhola yoMzantsi Afrika kwicala lokuqokelela iindebe. Igqala kweli qela lizinze eNaturena, uSiphiwe Tshabalala, uthi iChiefs ayiphumelelanga kwiveki ephelileyo ngenxa yebhadi. Nangona agoduka esophisa Amakhosi emva komdlalo – kodwa alwa kakhulu kula mdlalo; abuya izihlandlo ezibini ngasemva.  
  
Yafaka igowuli zisuka iFree State Stars kwisigaba sokuqala; kwakhona kwisigaba sesibini yakwazi (iFree State) ukufumana igowuli lesibini ngenxa yokusebenza ngokuzimisela – kodwa iChiefs yakwazi ukubuyela emdlalweni ilandela ngasemva kuzo zozibini ezo zigaba zomdlalo owaphela ebambene ngo’2-2 la maqela.  
  
“Kubi kakhulu kuthi ukuphulukana nomdlalo emva kokusebenza kangaka. Sizamile ukudlala umdlalo wethu nokudala amathuba kula mdlalo – kodwa ekugqibeleni sabethwa kumapenela. Olu lukhuphiswano lwesibini esiphulukene nalo. Kunzima kodwa kufuneka sivuthulule siye phambili. Ngamanye amaxesha intlahla inendima eyidlalayo ebholeni ekhatywayo,” utshilo uShabba kwikhasi lomnatha leChiefs namhlanje. 
  
Lo unyaka(2016) uyakubhalwa njengonyaka engafumenanga nto kuwo iChiefs. Nangona kunjalo uTshabalala usenalo ithemba lokuba izinto zakuthi ziphucuke ngokuhamba kwexesha. Kwiveki ezayo xa kubuywa kwikhefu ngamaqela adlala kwi-Absa Premier Soccer League, Amakhosi azakudlala neMamelodi Sundowns ngomhla weshumi elinesithoba. Lo ngumdlalo onokuthi unike abadlali beChiefs amandla kwidabi lokuphumelela indebe yePSL ukuba bangakwazi ukubetha iDowns elushica mvanje emva kokuphumelela iCaf Champions League kwinyanga ephelileyo."	not available
sports	UDlamini noBici bagqugqisile kwiTsomo Race	"IimbaleKi ezimbini, uAnele Dlamini noXoliswa Bici, baziintshatsheli ezintsha zeTsomo Race.  
Ezi mbaleki ziqhube kakuhle kakhulu kwisiqendu sonyaka wesihlanu somdyarho waseTsomo obumkhulu kakhulu.  
UDlamini (35) waseThekwini ubambe indawo ephambili kumgama obuyi 21km emadodeni, kanti indawo yokuqala ibanjwe ngokaBici waseNgqamakhwe kumanenekazi kumdyarho obuseTsomo ekuseni ngeCawe edlulileyo. 
Le tumente ibiququzelelwe nguNksz. uNomakhwezi Manqaba ebambisene nenkampani ekuthiwa yi-ELCB eqinisekise ukuba iimbaleki zigoduka zinento esandleni.  
Wona umdyarho ubuququzelelwe kakuhle futhi nenani labantu abadala nabancinane abathathe inxaxheba belingaphaya kwamakhulu amahlanu.  
Umgangatho ubuxhomile kwaye lo nto ibonakele ngokugxalathelana kweembaleki ngethuba zifika entanjeni ngokohlukana kwemidyarho yosuku. 
Nakubeni bekukho umdyarho omkhulu eBhayi – kodwa iTsomo Race ikwazile ukugcina umgangatho eyaziwa ngawo uphezulu.  
Oku kungqinwe nanguDlamini ophumeleleyo nakubeni ebeqala ukubaleka eTsomo. Ukuphumelela kwakhe uDlamini kumchulumancisile nakubeni iyinto ayiqhelileyo. 
 “Ndiyakuvuyela ukuphumelela kwam apha. Umgangatho womdyarho ubumhle kakhulu. Bekungekho nzima kwaphela ukubaleka lo mdyarho. Ndiyavuya noxa ukuphumelela iyinto esendiyiqhelile. Akukho nto imbi endiyibonileyo. Ukhuseleko; eyona nto ibalulekileyo – belukhona. Sixhaswe kakhulu endleleni, amanzi siwafumene futhi nemozulu ibintle kakhulu,” utshilo uDlamini kweli phephandaba. 
UBici, ophuma kusapho olwaziwa ngokubaleka, uvuyile naye watsho ebalula ukuzilungiselela kakuhle njengeyona nto emncedileyo.  
“Ndonwabe kakhulu ngoba kudala ndibaleka kulo mdyarho – kodwa ndingangeni emalini. Into ebi ndibetha kukungazilolongi kakuhle. Ngoku ndiye ndaqonda ukuba mandiziphuthume. Ndikuthanda kakhulu ukubaleka. Umgangatho uqhele ukubaphezulu kakhulu ngoba kuqhele ukubakho iimbaleki eziphezulu eMzantsi Afrika – kodwa namhlanje khange zibe khona ngenxa yomdyarho obuseBhayi,” utshilo uBici."	not available
entertainment	Umdlalo ongena endaweni kaZabalaza	"UDE waziwa umdlalo ozakungena kwindawo kaZabalaza. Kwizitalato zaseLimpopo, kulapho zizakuqala khona izinto ngoMvulo, umhla we-2 kuCanzibe.  
Lo mdlalo ungentshatsheli yamanqindi eshiya iLimpopo ukuyokukhangela amathuba okuphuhlisa isakhono sayo eRhawutini.  
Lo mdlalo kuqala ububizwa iThe Contender, kodwa waphinda wanikwa igama eliyi Ring of Lies, nalapho sibona uMpho Sebeng (esimbone kwiZ’bondiwe, Zero Tolerance) odlala uNeo, oyintshatsheli yamanqindi nokhangelwa yimanejala eyaziwayo, uMandla (odlalwa nguMasoja Msiza). Abazali bakaNeo bayalikhaba iphupha lakhe lokuba yimbethi-manqindi, ngoko uyabaleka ngobunye ubusuku ukuze alandele iphupha lakhe eRhawutini.  
Apha udibana nentombi kaMandla uSli (odlalwa nguDineo Nchabeleng), nabaphela bethandana. Kwakweli bali, sibona unina kaNaledi (odlalwa nguFlorence Masebe) nonembali engekho ntle noMandla, kwaye kubonakala ngathi uneenjongo ezingezinye uMandla kunoko kubonwayo. Konke oku kufaka uNeo kwilizwe leemfihlo, ukubhukuqana kunye nobuxoki. UNeo kunye noKabelo ngabalinganiswa abaphambili kulo mdlalo, kwaye baxhaswa ngabadlali abaziwayo abafana noBaby Cele kunye noTessa Twala.  
UBaby udlala indawo yenkosikazi kaMandla, uRuth aze uTessa adlale uGugu. Sikwabona noSlindile Nodangala (uMam’ Ruby Dikobe kwiGenerations) nonguThando, nonamabibi akhe naye. Idlala ngoMvulo ukuya ngoLwesine, ngexesha leZabalaza ngo21h00."	not available
politics	Umngcwabo waseburhulumenteni kwigqala lomzabalazo	"SOTHULELWE umnqwazi isigqibo sikarhulumente weli sokunika igqala loMkhonto Wesizwe uDumisani Mafu umngcwabo waseburhulumenteni wephondo.  
UMafu usutywe kukufa ngomhla weshumi kule nyanga emva kwengulo yexeshana. Ngolwesihlanu umongameli weli uJacob Zuma umemelele ukuba makanikwe umngcwabo waseburhulumenteni. Uzakungcwatywa ngomgqibelo esikhangele kuye.  
UZuma uyalele ukuba iiflegi zinyuswe zimiswe esiqingatheni ngemini yomngcwabo kaMafu. Obethethela oogxa bakhe uMike Hala uthe, “Yeyona ndlela ifanelekileyo yokukhapha uMazola leyo, emva komsebenzi ongaka esilwela inkululeko yeli lizwe.” Ukwathe, “Sivuya kakhulu singoogxa bakhe, ngowokuqala kwabo sithe sasebenza nabo ukunikwa le mbeko.” OkaHala uthe, uMafu bayohlala bemkhumbula njengejoni, nenkokeli asebenze nayo ukususela ngo1982 eAngola, nobehleli engugxa wakhe de wasutywa kukufa.  
“Wayeyinkokeli yenkampu ukudibana kwam naye eAngola, la nkampu sasiyibiza ukuba yiYunivesithi kuba kulapho sasifunda khona ngeendlela zokulwa singumkhosi.” Uqhube wathi, “Ngo1983 wasishiya wayofumana uqeqesho kwilizwe elalisakuba yiSoviet Union, esele liyiRashiya ngoku, emva kokuba ebuyile nam ndayofumana uqeqesho kwiMpuma yeJamani, yayililizwe elizimeleyo ngoko.”  
Ukwamchaze njengendoda ebiqhula kakhulu xa konwatyiwe kodwa ekwangumntu onoluleko. “Ukuba ebenokuthetha, ngesiyalela ukuba sikhankase ngokusweleka kwakhe, njengoko ilixesha lonyulo,” uthethe watsho okaHala. UMafu ubengusihlalo weANC wokuqala eMpuma Koloni, ngo1994, emva kokuba lo mbutho uvulwe umlomo. 
 Lo mbutho uzakubamba isikhumbuzo seli gqala ngolwesibini eBhiso. UMafu uzakubekwa kwikhaya lakhe lokugqibela kwikhaya lakhe eliseFort Malan kuGatyana."	not available
entertainment	UGoba uthath’ ikhefu kwiiSATMA!	"UMSUNGULI weeSATMA, uGqirha Dumisani Goba, uza kukhe athi gu bucala ukuba phambili ekuququzeleni imisitho yeSouth African Traditional Music Achievements Awards (SATMAs) ukuze anike ithuba ulutsha luze neembono ezintsha. 
UGqr Goba ukuthethe oku kwimibhiyozo yeeSATMA yokugqiba iminyaka elishumi elinesihlanu ebibanjelwe eIngwenyama Conference and Sports Resort, eWhite River kwiphondo laseMpumalanga. 
Iimvumi ezifana noDr Nothembi Mkhwebane, iBlaq Diamonds noVhudie wodumo lweeIdols kuquka amaqela emixhentso neekwayala, bebetshintshiselana ngeqonga kule mibhiyozo. 
Bekukho noosaziwayo abanjengoSimphiwe Ngema noPhindile Gwala abakwabubuso beSupa Vite engumxhasi weeSATMA, phakathi kwabo kukho nezitatanyiswa eziphuma kurhulumente waseMpumalanga. 
UGoba wazise iqaqobana labantu belizimase le mibhiyozo phantsi kwemiqathango yeCOVID-19 ukuba isigqibo sokuthatha ikhefu kwiiSATMA kudala wasithabatha. 
“Ndathatha isigqibo kudala sokuba, xa sifika kwiminyaka eyi15, ndithatha ikhefu ukuze ulutsha luyiqhube ngokwalo le projekthi. 
Kulo nyaka, ngunyaka wam wokugqibela, kodwa andiyithengisi le projekthi, iza kuqhuba ikhula,” kwazise uGoba ngokuhlwa kwangoMgqibelo ophelileyo. 
Uthi ukuze iSATMAs zikhule ziza kufuna ulutsha oluneembono ezisentsha. 
UGoba uphinde wadiza ukuba ukususela kunyaka ozayo uza kugxila kwizifundo zakhe. 
“ Kunyaka ozayo ndigqibe ukuqhuba nezifundo zam. Ndathatha isigqibo sokuba phambi kokuba ndifince iminyaka eyi55 kufuneka ndibe ndine-PhD,” kubhengeza uGoba, esithi oko engakwenzeli kuphangela nemali, koko ekwenzela umzila wakhe. 
Amawonga alo nyaka aza kubanjelwa okokuqala eMpumalanga ngomhla wesihlanu kweyoMnga, emva kokuhlala kwiphondo laseMntla Ntshona iminyaka emithathu."	not available
business	Oosomashishini eMthatha bagxothe omnye osolwa ngokubulala	"Oosomashishini abasebenzela kwindawo yaseTransido kwilokishi yaseNgangelizwe eMthatha, bathathele umthetho ezandleni zabo ngoLwesibini kule veki ngexesha befudukisa ngenkani omnye usomashishini obekade esebenzela apha kwezi zakhiwo zoshishino bemtyhola ngelithi uyabandakanyeka ekubulaleni omnye usomashishini obeqashe apha kulo nyaka uphelileyo uMicheal Ncheane, ngomhla we2 kwinyanga yeNkanga. 
UNobhala wesigqeba esi salapha eTransido uNomthandazo Sethathi, 48, uthi bawathathe onke amanyathelo afanelekileyo ukuzama ukwenza oku kufuduka kubesemthethweni. 
“Emva kokuba ityala kuthwe liyakhutshwa kwiqumrhu lamatyala eenkundla, siye saya kwaMantyi nasemapoliseni kodwa sabuya nelize, besithi abanokwazi ukusinceda ngoba lo mba ubufanele bona bengabasebenzi kule ndawo,” utshilo uSethathi. 
Uthi ngenxa yoloyiko abanalo bengoosomashishini babize intlanganiso bebonke bathatha isigqibo esithi mabazithuthe ngokwabo iimpahla zabo bazise kwakhe ngoba abanokwazi ukuzilahla ngaphandle. 
“Siyayazi ukuba unaso isibham awasifihlayo emapoliseni ngokuya wayebanjwa ngoba azange asikhuphe kwade kwaphela. Ngoku sihleli ngoloyiko ukuba angayenza nalapha kuthi *  ento imasikizi kangaka ayenze kuMicheal,” wongezile uSethathi. 
Aba somashishini bathi bakwenza oku ngemvume yesigqeba sale ndawo iTransido Forum neyaseka ikomiti yabantu abayi9 nabanoxanduva lokuba baqinisekise ukuba umgaqosiseko wendawo le uyalandelwa ngabo bebonke aba somashishini abayi84 abasebenzela kule ndawo. 
Usekela-sihlalo wesigqeba seTransido Forum uNobuntu Sibotoboto, 35, uthi baye kwilali yaseJecweni eNgqeleni nalapho azinze khona umsolwa lo. 
“Sifike sacela ukuthetha neNkosi yendawo leyo, nalapho iye yathi yona ayiboni nto igwenxa ngesenzo sethu sisisigqeba esi,” utshilo uSibotoboto. 
Uthi baye baya nasemapoliseni edolophu le. 
“Xa sifika eNgqeleni emapoliseni sifike kusithiwa unamtyala amane awaxoxa phaya kula dolophu kwaye uyaziwa ukuba unguye umophulimthetho, saqonda ke nathi asinohlala naye esi sikrelemnqa,” wongezile uSibotoboto. 
Omnye usomashishini osebenzela apha eTransido nokule komiti uthi umrhanelwa lo uJoseph Maqungela Dlamini waye wafika ngosuku olulandelayo umhla we3 kweyeNkanga inyanga, wambizela ecaleni ebuzisa ngokufa kukaNcheane. 
“Wafika ekuseni esenza ngathi akazi kwanto ebuza kum ukuba ndivile ukuba kuthiwa kwenzekeni na?” 
Uthi wamxelela ukuba kuzokucaca icala kungekudala ngoba umfi uthathwe ngumtshana wakhe endlini yakhe eBhongweni. 
“Ngomhla we6 ngale mini abanjwa ngayo uDlamini wafika umtshana kaNcheane esithi uzocacisa ukuba yena waye wathunywa nguDlamini lo ukuba ayobiza umfi kwakhe ngoba imoto kaDlamini inengxaki efuna uncedo,” utshilo lo kaNtayi. 
Uthi kwaye kwacaca ngoku bequqa ematyaleni ukuba uDlamini lo wamhlabela kwibhulorho yaseTyumbu umfi embulala ngamanxeba emela ayi28 ogqiba wayomlahla kwilali yaseQokolweni. 
“Simnikile ithuba lokuba aze kuthi azokuthetha elakhe icala ngexa ephuma eziseleni ngebheyile kodwa khange ayenze lo nto. Umntu omosha omnye apha uyagxothwa!”"	not available
sports	ULakay uyinkankathe ngenduku iGolden Arrows ngokuhlwa kwanamhlanje	"Iphulukene nomdlalo wayo wesibini iGolden Arrows emva kokucanjalaliswa kabuhlungu ngamagowuli amane kwelinye (4-1) yiCape Town City ekelemileyo emdlalweni we-Absa Premiership ngokuhlwa kwanamhlanje e-Emirates Airline Park. UFagrie Lakay wenze idemesha engasoze ilityalwe ngokubhakuzelisa umnatha kathathu eyedwa emdlalweni wanamhlanje eqinisekisa okokuba iCape Town City iqhubela phambili nomsebenzi omhle ukusukela oko kuthe kwabuyelwa emabaleni ngamaqela abekhe ahlala phantsi ixesha elide ngenxa yekhorona eswantsulisa ihlabathi. Umdlalo ubumhle, omabini amaqela ebedlala umdlalo omhle okhawulezayo. Kuyiwe ekhefini iCape Town City ihamba phambili ngamagowuli amabini afakwe yifolosi eyingozi, uLakay. 
Omabini amaqela akhuphe abadlali bawo abaphambili ngenxa yokonzakala. UKermit Erasmus uphumile, endaweni yakhe kwafakwa uTashreeq Morris endaweni yakhe yiCape Town City. Yona iGolden Arrows ikhuphe uSiboniso Conco, yafaka uSiyabonga Dube. UMorris ufake igowuli leCity – kodwa amakhwenke kaSteve Komphela alifumene igowuli lokubika elifakwe nguKnox Mutizwa emshiye uLeeuwenburgh engazi nokuba makathini ezipalini. Ukuphumelela kweCity kuthetha ukuthi iza kuhlala kwindawo yesixhenxe – kanti yona iGolden Arrows iye kwindawo yeshumi elinanye. Emini namhlanje, i-Orlando Pirates ibethe iSuperSport United ngo’2-1, iHighlands Park ibambene neMaritzburg United, wona AmaZulu abetha iLeopards ngo’1-0."	not available
sports	Ufunwa ngapha nangapha ochithwe yiPirates!	"Obefudula edlala kwi-Orlando Pirates ufunwa ngamaqela aliqela emva kokuqhawulwa kwesivumelwano sakhe sengqesho. Ekuqaleni kwale veki iPirates ibhengeze ukuba yohlukene noPatrick Phungwayo emva kokuqhawulwa kwesivumelwano sakhe sengqesho. UPhungwayo, 29, ukhululekile ukuba azibandakanye nokuba leliphina iqela phambi kokuvalwa kwenyoba yokutyikitywa kwabadlali (kwiPSL) namhlanje. Lo mdlali waya kwiBucs esuka kwiBidvest Wits kwisithuba seminyaka emihlanu edlulileyo. 
“Isivumelwano sokohlukana phakathi kweqela noPatrick Phungwa kufikelelwe kuso ngesihle kwintlanganiso ebikhona. Sinqwenelela lo mdlali okuhle kodwa emva kokusebenzela thina ukusukela ngo’2012,” itshilo ingxelo ekhutshwe yiPirates aph’evekini. 
Nangona kwakulindeleke okokuba uPhungwayo agqame ekufikeni kwakhe kwiPirates – kodwa inkqubela yakhe yakhonkxwa kukumane esonzakala nokhuphiswano olukhoyo kwiPirates. Ngamashumi amahlanu anesithandathu (56) iyonke imidlalo ayidlalileyo kwiPirates ukusukela ngo’2012 – kodwa kwisizini ephelileyo ukwazile ukudlala imidlalo esondeleyo kumashumi amabini nangona ebekhuphisana namaxhwangusha afana noThabo Matlaba noMarc van Heerden. 
Uhlengahlengiso olwenziwa kwiPirates luza emva kokuba ivale isizini ka’2016/17 ikwindawo yeshumi elinanye futhi ingacholanga naphantsi kwiindebe ezidlalelweyo. Ukuhamba kukaPhungwayo kuze emva kokuhamba kuka-Oupa Manyisa othathwe yiMamelodi Sundowns phambi kokuqala kwale sizini iqhubayo. Iingxelo zithi uPhungwayo ufunwa yiSuperSport United neFree State Stars eqeqeshwa nguLuc Eymael. Ikamva lalo mdlali kulindeleke licace phambi kokuphela kosuku lwanamhlanje."	not available
politics	Kutshiswa iibhasi kuqhankqalazo loonoteksi eKapa	"Kapa: Lunqunyanyanyisiwe uqhankqalazo loonoteksi. Oku kuza emva kweengxoxo nesivumelwano sokuba konyulwe ijaji edla umhlalaphantsi ukuba iqwalasela iingxaki eziphakathi kwesebe lezoThutho eNtshona Koloni kunye nemibutho yeeTeksi. Le jaji iyakuthi yenze iziphakamiso zesisombululo.  
Oku kudizwe ngusihlalo weCongress of Democratic Taxi Association (CODETA) ephondweni, uVusumzi Lenox Miselo, emva kwentlanganiso nomphathiswa wezoThutho, uDonald Grant.  
“Sivumelene ukuba isebe likhangele ijaji edla umhlalaphantsi iqwalasele lo mcimbi kwisithuba seeveki ezimbini ezizayo. Silindele ukuba le jaji isinike ingxelo. Ngomhla weshumi elinesihlanu kweyeNkanga (Novemba) sifuna ukubamba inkomfa yolonyulo!” kutsho uMiselo. 
 Baqikelelwa kumashumi amahlanu (50) abantu abathe bonzakala ngethuba kubethwa izithuthi nooduladula ezindleleni kwiilokishi zeKapa xeshikweni kuqhankqalaza abaqhubi beeteksi. Isibini, esiquka nowasetyhini okhulelweyo, sonzakele kakhulu kwaye baleqiselwe esibhedlele. Izigadla eziliqela ezithutha ukutya zibe ngamaxhoba okuxulutywa ngamatye; ingakumbi kwingingqi yaseNyanga nasePhillippi. 
Abantu basokole iindlela zokuya emisebenzi ngenxa yale migushuzo ethe yenzeka nanjengoko ooduladula bakaMyCiti bebengakhwelisi bantu. UGolden Arrow naye unqumamisa abakhe emva kokutshiswa koduladula. Abo bakwazileyo ukuya emisebenzini bebenexhala lokuba bayakubuya njani. 
 Nangona kukubi kunje namhlanje uMiselo akavumanga kwaphela ukuba ubundlobongela obu boyamene noqhankqalazo lwabo. 
“Asinakuthatha uxanduva lwento esingakhange sithume bantu ukuba bayenze; thina besikhuphe isilumkiso kwangoLwesihlanu ukuba iteksi azizokukhwelisa bantu; abakhweli mabazame ezinye indlela zokuhamba. Asikhange siyalele mntu ukuba abethe okanye atshise ezinye izithuthi!” 
 Oonoteksi bakwatyhola isebe lezoThutho neMisebenzi yoLuntu ngokuba ngumqobo kwinkomfa yolonyulo yabo."	not available
sports	Limfiliba ikamva leBerlin November!	"Siqhubela phambili isiqendu sesithandathu somdyarho wamahashe ekuthiwa yiBerlin November ngoMgqibelo.  
Oku kuqinisekiswe nguLuthando Bara ngethuba echubela iintatheli isikhwebu kwintlanganiso ebibanjelwe eMonti kutshanje.  
Iinkabi zamahashe zaseMpuma Koloni nezisuka kwamanye amaphondo ziza kube zisilwela ukuphumelela amakhulu amabini onke amawaka eerandi (R200 000) kulo nyaka eBerlin.  
Onke amahashe aziwayo eMpuma Koloni kulindeleke abekhona.  
Ukusukela ngonyaka eyasungulwa ngayo iBerlin November, sele ikhule kakhulu kwaye ibonwa njengeyona ndawo yolonwabo ephambili ephondweni lonke.  
Nangona kunjalo, kodwa yena uBara uthi uyasindwa ngumthwalo ngoba ukuququzelela umnyhadala ofana neBerlin November kudinga imali ebonakalayo abe engayifumani inkxaso eyaneleyo kurhulumente wephondo.  
Ukubeke kwacaca ke kambe uBara okokuba uza kunyanzeleka ayivale ekuhambeni kwexesha ukuba akayifumani inkxaso. 
“Besinokwenza ngcono ukuba besiyinikwa inkxaso eyaneleyo liphondo nangurhulumente. 
 Umnyhadala onje ungaphezu kwamandla ethu kwaye awufanelanga kuba ngumthwalo wabantu abambalwa.  
Ukuba ungathelekisa lo wethu nomdyarho ekuthiwa yiDurban July, kukho umahluko omkhulu ngoba wona ulawulwa ngurhulumente.  
Sinengxaki ke eMpuma Koloni yokungazixhasi izinto zethu.   
Eli phondo alisixhasi ngokwaneleyo. Kufike ixesha lokuba siyeke ukumane sixoka kuba sifuna ukungcwaliswa. 
 Ngeyikude kakhulu iBerlin November ukuba ibixhaswa kakuhle ngurhulumente weli phondo. Ayenzeki lo nto,” utshilo uBara oxelele iintatheli okokuba unomnqweno wokubona iMpuma Koloni iyindawo ephambili kwicala lokuvelisa amahashe nokuqeqesha idyokhi eziphalisayo.  
Ukuba bekuya ngokwakhe, bekumele urhulumente wayakha kudala indawo yokuphalisela amahashe ngoba le isetyenziswayo ngoku lidlelo lemfuyo ekufuneka lisetyenzwe phambi kokuba kuphaliswe kulo. 
“Oko kufuneka siphindele kula ndawo itya imfuyo. Asikwazi ukuyiphucula la ndawo (eBerlin) ngoba izinto zethu ziyasuswa xa sizifakile.    
Ukuba besingabantu abanebhongo ngento yabo, bekungafanelanga ukuba kunjalo. 
 Izinto ziyafa apha ngoba azixhaswa. Iyenzeka nale kuba sityhala ngesifuba. 
 Nangona singonwabanga, yona iBerlin November iqhubela phambili ngoba yinto engaphezulu kunemvakalelo yethu,” utshilo uBara.  
Enye yezinto ekuthiwe iza kuphuculwa yindlela amahashe abalekiswa ngayo ngokwahlukana kwawo emva kwezikhalazo zabanini bamahashe abakhalazele ukudityaniswa kwamashe wesiXhosa nawesilungu kwiminyaka engaphambili."	not available
entertainment	Iinkcukacha ngomngcwabo kaNqontsonqa	"UZA kubekwa ecaleni kooyisemkhulu ngoMgqibelo umhla wesihlanu kweyeNkanga eMakhanda uSiphelo Dyongman, obedume ngelikaNqontsonqa kwezolonwabo. 
Ngokwengxelo, le mbongi kwanemvumi ibhubhele kumajikojiko aseGcuwa emin’ emaqanda ngoLwesihlanu umhla wama28 kweyeDwarha, isendleleni egodukayo isuka eMthatha nalapho ibithunywe khona liSebe lezeMisebenzi ebilisebenzela. 
Ebikela I’solezwe lesiXhosa ngemini yeshwangusha ngesi sehlo, uAkhona ‘Bhodl’ingqaka’ Mafani okwayimbongi, uthi uDyongman beyedwa esithuthini ebesiqhuba ngethuba lokwehla kwesi sehlo. Uthi le mvumi ibhubhe ngoko nangoko kwindawo yengozi. 
Udade boDyongman, uAgcobile Dyongman, uthe baxhelekile kwaye abakakwamkeli oku belusapho. 
“Asikho sesimeni esihle. Asikakholelwa. Bekukuninzi ebekucwangcisele thina silusapho kwanabantwana bakhe ababini,” kutsho uAgcobile. 
UDyongman, obekwayintatheli ngokwemfundo, wayekhe wabhalela I’solezwe lesiXhosa ngethuba lisandul’ ukuphehlelelwa phakathi ko2015 no2016. 
OnguMseki noMhleli wokuQala weli phephandaba, uUnathi Kondile, umchaze uDyongman njengomntu obe ziphilela kwilizwe lakhe kwaye enezakhono ezixandileyo. 
“Wasuka ngaphaya eMakhanda ezokufuna ukubangumbhali kwiSolezwe. Zange ibe ludliwanondlebe olude. Samthatha zisuka nangona yayingengomsebenzi osisigxina. Eyona nto ndandifuna ayenze kukuba abhale iindaba ngale ndlela awayekwazi ukudlala ngamagama esiXhosa xa esenza imibongo,” kutsho uKondile. 
UKondile uthi intlungu yolwimi lwesiXhosa kukuba baninzi  abantu abakwazi ukulusebenzisa kakuhle kodwa ingxaki ngamathuba engqesho esiXhosa. 
“Bekumele ukuba abantu abafana nooDyongman bebeqesheka lula naphi na, ingakumbi kwezonxibelelwano. Andazi ke ukuba sakuthini na xa ke ngoku italente enje iwushiya kwamsinya lo mhlaba. Nto kaDyongman, uyayazi zange ndaliqhela eli likaNqontsonqa igama, uye wangumzekelo wento entle umntu anokubayiyo ngesiXhosa sakhe. Phumla ke tata, kucacile ukuba olwakho ugqatso ulufezile,” uvale watsho uKondile. 
UDyongman ukhuphe iingoma ezininzi ezifana noNdifuna Ezi, Lekese, Camagu, Ithuba neVumba Lothando ukubalula nje kwezimbalwa. 
Kwezo ngoma zakhe usebenze  neemvumi ezifana noBerita, uSimbone, noBhodl’ ingqaka. 
Usapho luyihlelele umhla wesine kweyeNkanga inkonzo yesikhumbuzo kwindawo ebingekachazwa. 
Inkonzo yomngcwabo iza kubanjelwa kwanombolo 10399 eMajor Fuku Street, eVukani Location eMakhanda, ukuqala ngecala emva kwentsimbi yesixhenxe ekuseni. 
Lala ngoxolo Zotsho!"	not available
entertainment	Zixube noKhozi FM eMonti	"USEMONTI namhlanje? Ukuba kunjalo yiza kuzixuba nabasasazi boKhozi FM uzonwabise ngomjuxuzo.  
Kaloku esi sikhululo, sinabaphulaphuli abangaphaya kwezigidi ezisixhenxe, sikwiphulo lokuzazisa kubaphulaphuli baso kweli phondo nanjengoko ipali yaso yezosasazo ifumaneka kwimimandla ethile kweli phondo. 
Ukusuka ngentsimbi yesithandathu kusasa namhlanje, uKhozi olumaphikophiko luza- kusasazela inkqubo uVuka Mzansi kwiholo yoluntu yaseMonti, beluqhuba olu sasazo kwakunye neTru FM. Phaya emva kwentsimbi yesithoba kwakusasa nje, esi sikhululo sizakube sisungula ngokusesikweni oyena nobangela wotyelelo lwaso eMpuma Koloni. Kulo msitho ke, kuzakube kukho abaphathi beSABC, iinkokeli zemveli, oosomashishini, ooceba, isikhokelo saseBuffalo City naseMdantsane City kuquka nabantu bakwaNTT VW. 
Ngentsimbi yesithoba kusasa namhlanje, uKhozi luzakube luqhuba usasazo ngqo e-Oh Mi Lounge eMonti. Emin’ emaqanda uKhozi luzakube luqhuba usasazo ngqo eMdantsane City.  
Ngokuhlwa, ngentsimbi yesithandathu, iqela leendaba lizakube luqhuba usasazo ngqo olumalunga nezolonyulo kwiholo yoluntu eMonti, kuze phaya ngentsimbi yesixhenxe malanga amaqhula akuhlekise kubebuhlungu isisu kwi99% Zulu Comedy eOrient Theatre."	not available
business	Kusungulwe iphulo lokuphuhlisa ulimo	"Ngosuku obe lugqatse ubhobhoyi kwiMpuma Koloni iphela kuvakale intsholo emyoli kumathafa ebala laseMfundisweni Mission ngethuba amafama ahlala kufutshane aye achongelwa inkqubo yophuhliso lwezolimo ngabakwaBoxer beqhogene neW&R Seta Agri-Project. 
Le projekti ithembisa ngokuguqula ubomi bamafama angaphaya kwamakhulu amathathu aseMpuma Koloni kwaye iphehlelelwe embindini wenyanga yoMdumba. 
Le ngqokelela yamafama iphuma kwiindawo ezikufuphi nakwiidolophana ezithe bhazalala ngokuthi ichongwe kwiphulo lokuphuhlisa izakhono nolwazi lwawo obe lusetyenziswa nguBoxer neW&R Agri-Project. Inxalenye yolu qeqesho ibandakanya ibakala lokuba la mafama aza kuthi avelise iziqhamo nemifuno eza kuthengiswa koobhazabhaza beevenkile zakwaBoxer kuzwelonke. 
Kungoku nje la mafama abila ibunzi exhinkxwa ngesilabhasi elungiselelwe wona ukuze akwazi ukusebenzisa imali,  ukwandisa amathuba awo wokungenela kwizivumelwano, ingakumbi zorhwebo nonaniselwano nevenkile yakwaBoxer kuphela. 
“Kulo nyaka ka2022 ivenkile yakwaBoxer ifinca iminyaka engama45 sinikela inkonzo eluntwini, ngoko ke ukuba yinxalenye yamaphulo afana nala kusivuyisa kakhulu. Sichonge amafama angama300 ukuba abe yinxalenye yolu qeqesho ukuze akwazi ukusithengisela imveliso esemgangathweni. Ininzi indingeko yokuba aqeqeshwe azimiseleyo ukuze akwazi ukusebenza ngempumelelo. UBoxer ukholelwa kwelokwenza umahluko eluntwini,” utshilo oyinqokonqoko kwaBoxer uNtombi Dludla. 
AbakwaW&R Seta baqalise uqeqesho kule mishini yodumo kwaye baza kutyelela iidolophu ezifana  neFlagstaff, Bizana, Lusikisiki, Port St Johns neNtabankulu bekwaqhuba olu qeqesho, beqinisekisa ukuba bashiya umgangatho ophezulu wolwazi apho. Ukanti uqhubeka enika la mafama umrholo wethutyana logama  esamfimfitha ulwazi kwiingcali zolimo. 
“UBoxer uneqela eliphaphe kakhulu kwezolimo neliza kunika iingcebiso kula mafama malunga nendlela yokubiza amaxabiso nokuvelisa ngokomgangatho ofunwa zivenkile zethu. Baza kuncedwa yimanajela yakwaW&R Seta uDeclan Lawson oyingcali,” uqukumbela atsho uDludla. 
Ukanti le nkqubo itsale ingqwalasela yoMasipala iAlfred Nzo District Municipality nethe yavakalisa inkxaso kwisikhokelo saseMfundisweni Mission namafama alapho. 
Le projekti iya kuqukunjelwa ngomsitho wokunikezelwa kwezatifiketi phakathi enyakeni ku2022, ngethemba lokuba phambi koko isivuno sokuqala somhlaba otyebileyo waseMpuma Kapa sakube kukudala sachongwayo sanambithwa kumakhaya ngamakhaya angabaxhasi bakwaBoxer."	not available
sports	Uyahamba naye uNorman Mapeza kwiChippa United?	"Abasemfuthweni wolwazi bathi ingathi iChippa United iza kulahlekelwa ngomnye umqeqeshi lungaphelanga usuku lwanamhlanje. Iigxelo zithi uNorman Mapeza ucele intlanganiso nosihlalo weChippa United, uMnu. Siviwe Mpengesi, ekulindeleke acele ukushenxa kuyo. I’solezwe lesiXhosa lizamile ukuqhakamshelana nabasemagunyeni – kodwa libuye nelize. UMapeza wafika kwiChippa United kunyaka ophelileyo kunzima kakhulu emva kwesiqalo esibi sesizini eqhubekayo. Wangena endaweni kaClinton Larsen owakhonjwa emnyango emva kwemidlalo emihlanu qha. Emva kwethuba, uMapeza waye wayonyula engxakini iChippa yade yaphakathi kwamaqela asibhozo aphambili kwiPSL. 
Umyalelo awawunikwayo yaba kukusindisa iqela ezembeni. Nangona iqela likwazile ukuqokelela amanqaku emidlalweni eliqela ekuqaleni kwalo nyaka – kodwa liye labethwa kweminye imidlalo. Kwiveki ephelileyo, iChippa United ibethe AmaZulu ngegowuli elinye eqandeni yatsho yabhekela kancinci ezembeni. Nakubeni kukho loo qabu – kodwa ayikaphumi ngokupheleleyo engxakini. UMpengesi uyaziwa jikelele ebholeni yaseMzantsi Afrika ngokugxotha abaqeqeshi. Kunokwenzeka ukuhamba kukaMapeza kuphenjelelwe lixhala lokulwela izembe njengokuba kusongwa isizini. IChippa ihleli kwindawo yeshumi elinambini emva kokubetha AmaZulu asekugqibeleni."	not available
sports	Yintlungu into yokuvalwa kweFitness Joint	"Umbutho wabaququzeleli bamanqindi eMpuma Koloni, i-Eastern Cape Promoters Boxing Association, ubambe inkomfa noonondabe kwihotele iMdantsane Sun izolo. 
Phakathi kwezinto ebeziphambili kumgomo wale nkomfa ngumba wotshintsho kumalungu alawula lo mbutho. 
Le nkomfa ibilandelela kwintlanganiso kawonke wonke ibibanjwe ngulo mbutho ebutsheni bale nyanga.  
Usihlalo walo mbutho * -Ayanda Matiti uyicacise nje ngentlungu into yokuvalwa komzi wokuziqeqesha iMdantsane Fitness Joint kutsha nje 
. “Ukuvalwa kwela ziko yinto ebuhlungu kuthi nje ngabaququzeleli bamanqindi. Sele kukho inqwaba yeentshatsheli eziphuma kula ndawo, kwaye nabantu abaninzi baseMdantsane izakubabuyisela emva lento kuba ibilikhaya labo eliya,” utshilo uMatiti. 
“Abantu bazakusokola kuba kufuneka babuyele eVirgin Active, eMonti, loonto izakuzisa iindleko nangakumbi kubo. Lento siyafuna ukuba urhulumente ayiqwalasele naye asincedise.” 
Kwintlanganiso ibibanjwe kutsha nje eCintsa, kwangezwe amalungu amatsha kulo mbutho ngokubanzi. UPhindile Mbhele, Sibongile Matiti, Ntsikayezwe Sigcawu, Xolani Jamani noMbulelo Mfama ngamalungu amatsha kulo mbutho. 
UMatiti ugxininisile ukuba ukukhula kwamanqindi yinto yomntu wonke kuba lo mdlalo uchaphazela iimpilo zabantu abaninzi. “Amashishini abucala, oonondaba kunye neminye imibutho banoxanduva loku 
Umntu ongengomququzeleli wamanqindi uza kusokola ukwenza imilo ngoku, kuba aba bantu batsha batyunjiweyo baza kuqinisekisa ukuba akusebenzi nabani na, ubethelele lo mcimbi lo mbutho."	not available
politics	Kuliwa ubuqhophololo eBhayi	"UMASIPALA waseNelson Mandela Bay sele ufumene inqwaba yeminxeba ebika ubuqhetseba nobuqhophololo kulandela ukusungulwa komnxeba osekezelwe ekusombululeni imiba emalunga nobuqhetseba nobuqhophololo. 
Lo mnxeba usungulwe ekuthambekeni kwenyanga ephelileyo nguSodolophu uAthol Trollip. 
NgoLwesine, lo masipala ubhengeze ukuba uphanda amatyala obuqhetseba nobuqhopholo angamashumi amathathu anesibhozo ngenxa yalo mnxeba. 
Lo masipala ukwathe ubhenele enkundleni ngeenjongo zokuzama ukubuyisela kwinxili yawo imali ebalelwa kwizigidi ezingamakhulu amathathu eerandi kwiinkampani ezimbini iAccess Facilities and Leisure Management neAfrisec Strategic Solutions. Lo masipala ukholelwa ukuba ezi nkampani zibhunyule le mali zisebenzisana namagosa athile kulo masipala. 
Inkampani iAccess Facilities and Leisure Management yiyo elawula iNelson Mandela Bay Stadium. 
Onomdla ekubikeni ubuqhetseba nobuqhophololo eNelson Mandela Bay, angatsela kwinombolo engu: 0800 007 086 okanye athumele i-imeyili ku: fraud.nmb@kpmg.co.za"	not available
health	Izigulana zikhweliswe inqwelomafutha ephez’ kwenye	"Kule veki iphelileyo, ngomhla wamashumi amabini ananye kule imiyo, izigulana ebezinedinga noogqirha azifikanga kwisibhedlele saseFrere eMonti ngenxa yenqwelomafutha ethe yafa endleleni.  
Le nqwelomafutha ibikhwelise izigulana ezisuka kwisibhedlele saseLady Frere, eHewu, kwakunye naseFrontier.  
Omnye wezigulana ebezikhwele kule nqwelomafutha, uChwayita Mrubata, uthi bathe xa beseCumakala yafa inqwelomafutha.  
“Silinde iiyure ezintathu apho bekuzanyanwa nale nqwelomafutha. Ithe yakungalungi kwabizwa inqwelomafutha ekhwelisa iinqwelomafutha ezophukileyo. Le nqwelomafutha ibikhwelise thina iye yakhweliswa phezu kwenye, sabe nathi singaphakathi kuyo. Andifuni kuxoka bendisoyika ukukhwela kule nqwelomafutha xeshikweni iphezu kwenye inqwelomafutha. Qha ke amagosa eSebe lezeMpilo ebesihamba nawo athe akukho ndlelambini, masikhwele kule nqwelomafutha sigoduke. Kuye kwanyanzeleka ukuba sibuyele emva emakhaya kuba inqwelomafutha ifile. Ngoku ixhala lam kukuba siphose umhla wedinga ebesinalo noogqirha.  
Isithethi seSebe lezeMpilo eMpuma Koloni, uLwandile Sicwetsha, uvakale enomsindo xa ephendula malunga nale nyewe.  
“Madoda khanikhangele iindaba ezizizo! Andiyiboni ingxaki kule nto kuba le nqwelomafutha ibikhwelise abantu abanedinga noogqirha. Akunokude ibe ngathi bebekhwele i-ambulensi yona ileqisa abantu abakwimeko exhalabisayo. Mhlawumbi abantu baye bazithandela ukuba bakhwele kule nqwelomafutha xeshikweni ikhweliswe kwenye,” utshilo uSicwetsha."	not available
health	Isilumkiso eluntwini ngobungozi beswekile	"LIBEKWA kwindawo yesibini eloMzantsi Afrika ngokwamanani abantu ababulawa zizifo ezinento yokwenza neswekile. 
Oku kutshiwo ngu- Ettiene Retief ongusihlalo weenkonzo zerhafu kuzwelonke nakwi- komiti yequmrhu leenkozo zerhafu kweli iSARS.  
OkaRetief uthe, “Irhafu yeswekile yinto eyayike yathethwa kunyaka ophelileyo kodwa zange kude kuthathwe sigqibo ngayo.” Ubuze umbuzo ongenampendulo esithi, “Ingaba singakwazi na kweli lizwe ukumelana nerhafu yeswekile?” Isifo seswekile, esentliziyo, nomhlaza zezinye zezigulo ezayanyaniswa neswekile. Umbutho weli iSouth African Institute of Professional Accountants uthi, irhafu yeswekile kufanele ukuba ithathelwe ingqalelo kweli ngenxa yoxanduva elidalwa zizifo ezayanyaniswa neswekile. Lo mbutho uthi, ilizwe laseMexico lisungule irhafu eyodwa kwiziselo ezibandayo ezineswekile kunyaka ka 2013, ngelixa elaseNorway lisungule irhafu kwiswekile ecoliweyo. Amazwe afana nebritane nawo aneentetho malunga nerhafu yeswekile.  
URitief uthe, “Irhafu yeswekile kwamanye amazwe ibonakalise iziphumo ezihle, kwaye ingadlala indima nakweli loMzantsi Afrika.”  
Ukwathe iswekile ibonakala njengento eyamkelekileyo kunecuba kodwa xa kusaziwa kakuhle iingozi zayo empilweni nakumaxabiso amachiza kungathathwa amanyathelo afanelekileyo.  
“Izifo ezibangwa kukusetyenziswa kweswekile ngaphezu komlinganiselo zinobuzaza kuqoqosho lweli,” utshilo okaRitief. 
Ukwathe angekhe sikwazi ukufanisa irhafu ebizwa ngokuba yeyesono, nequka icuba notywala, “Ngeke sinyuse irhafu yeswekile kuba sifuna ukunciphisa imveliso yeswekile, kufuneka sifundise uluntu banzi ngezinye zezinto abanokuzisebenzisa endaweni yeswekile.” OkaRitief ukwathe kuzakuba nzima kwiminyaka ezayo kuba uluntu luyaphela ngenxa yokusebenzisa iswekile ngaphezulu komlinganiselo. 
Ukwathe kufanele  kubekho umthetho olawula intengiso yeswekile, kwanemibhalo ekwiipakethe zayo."	not available
sports	Igowuli likaNdoro lizibulele iiChilli Boys	"Phantsi kuka-Augusto Palacios, i-Orlando Pirates, iphumelele umdlalo wayo wesithathu emva kokubetha iChippa United ngo’1-0 kumdlalo we-Absa Premier Soccer League kwisithuba seyure edlulileyo eNelson Mandela Bay Stadium.   Igowuli lePirates lifakwe yifolosi etshisa bhe kwezintsuku – uTendai Ndoro. Ngoku lo mdlali waseZimbabwe unamagowuli alithoba emva kwemidlalo yePSL elithoba yeBucs kule sizini.  Ukufaka kwakhe amagowuli ngolu hlobo kumnika ithuba elihle lokuba abengoyena mdlali onamagowuli amaninzi ekupheleni kwesizini. Ngaphezulu koko kubonakala ngathi angafaka amagowuli athe kratya kunalawo afakwe kwiisizini ezidlulileyo.   Umdlalo ubumhle macala omabini kuba omabini la maqela ayibeka phantsi ibhola xa edlala. Ibhola ibisoloko ibanjwe yiChippa – kodwa into engakwazanga ukuyenza kukudlula kubadlali basemva beBhakaniya abafana noThemba Sikhakhane no-Edwin Gyinah – abakhusele unozinti kwade kwasekugqibeleni.    Kuyiwe kwixesha lokuphumla iqela elindwendweleyo lihamba phambili ngegowuli elinye. Kwisigaba sesibini abadlali abafana noDavid Zulu noThembinkosi Lorch bazamile ukukhangela iindlela zokufumana igowuli – kodwa amatyeli aliqela bebefika uJakson Mabokgwane ethe qwa.    UMpho Makola, uLuvuyo Memela bagcine abadlali beChippa emva bexakekile – logama u-Oupa Manyisa no-Issa Sarr baqinisekise ukuba onke amacandelo afumana inkxaso efanelekileyo.  Kwimizuzu yokugqibela, iChippa United, ikhalele ithuba lokufumana ipenela eyivinjwe ngusompempe emva kokuwiswa kukaKatlego Mashego ebhokisini nguPatrick Phungwayo.  Naye uBuyani Sali ulifumene ithuba lokufaka igowuli lokulinganisa – kodwa yachithwa ibhola yakhe nguJackson – obenomdlalo omhle kakhulu namhlanje. Komnye umdlalo i-Ajax cape Town izuze impumelelo yayo yokuqala ngethuba ibetha iPlatinum Stars ngo’3-2 namhlanje ebusuku.  Nayo iCape Town City ibethe iMaritzburg United ngo’3-2 yatsho yayokuthi ngcu phezulu kwiPSL.     Chippa:  Akpeyi, Thopola, Kama, Okwuosa, Mako, Ngubane, Zuke, Mbenyane, Lorch, Mncube, Mashego   Pirates:  Mabokgwane, Manyisa, Chabalala, Gyimah, Makola, Memela, Ndoro, Phungwayo, Rakhale, Sarr, Sikhakhane  
Phantsi kuka-Augusto Palacios, i-Orlando Pirates, iphumelele umdlalo wayo wesithathu emva kokubetha iChippa United ngo’1-0 kumdlalo we-Absa Premier Soccer League kwisithuba seyure edlulileyo eNelson Mandela Bay Stadium. 
  
Igowuli lePirates lifakwe yifolosi etshisa bhe kwezintsuku – uTendai Ndoro. Ngoku lo mdlali waseZimbabwe unamagowuli alithoba emva kwemidlalo yePSL elithoba yeBucs kule sizini.  
Ukufaka kwakhe amagowuli ngolu hlobo kumnika ithuba elihle lokuba abengoyena mdlali onamagowuli amaninzi ekupheleni kwesizini. Ngaphezulu koko kubonakala ngathi angafaka amagowuli athe kratya kunalawo afakwe kwiisizini ezidlulileyo. 
  
Umdlalo ubumhle macala omabini kuba omabini la maqela ayibeka phantsi ibhola xa edlala. Ibhola ibisoloko ibanjwe yiChippa – kodwa into engakwazanga ukuyenza kukudlula kubadlali basemva beBhakaniya abafana noThemba Sikhakhane no-Edwin Gyinah – abakhusele unozinti kwade kwasekugqibeleni.  
  
Kuyiwe kwixesha lokuphumla iqela elindwendweleyo lihamba phambili ngegowuli elinye. Kwisigaba sesibini abadlali abafana noDavid Zulu noThembinkosi Lorch bazamile ukukhangela iindlela zokufumana igowuli – kodwa amatyeli aliqela bebefika uJakson Mabokgwane ethe qwa.  
  
UMpho Makola, uLuvuyo Memela bagcine abadlali beChippa emva bexakekile – logama u-Oupa Manyisa no-Issa Sarr baqinisekise ukuba onke amacandelo afumana inkxaso efanelekileyo.  
Kwimizuzu yokugqibela, iChippa United, ikhalele ithuba lokufumana ipenela eyivinjwe ngusompempe emva kokuwiswa kukaKatlego Mashego ebhokisini nguPatrick Phungwayo.  
Naye uBuyani Sali ulifumene ithuba lokufaka igowuli lokulinganisa – kodwa yachithwa ibhola yakhe nguJackson – obenomdlalo omhle kakhulu namhlanje. 
Komnye umdlalo i-Ajax cape Town izuze impumelelo yayo yokuqala ngethuba ibetha iPlatinum Stars ngo’3-2 namhlanje ebusuku.  
Nayo iCape Town City ibethe iMaritzburg United ngo’3-2 yatsho yayokuthi ngcu phezulu kwiPSL. 
  
  
Chippa:  Akpeyi, Thopola, Kama, Okwuosa, Mako, Ngubane, Zuke, Mbenyane, Lorch, Mncube, Mashego 
  
Pirates:  Mabokgwane, Manyisa, Chabalala, Gyimah, Makola, Memela, Ndoro, Phungwayo, Rakhale, Sarr, Sikhakhane"	not available
entertainment	Uswelekile umdlali weMuvhango neGenerations!	"USWELEKILE umdlali kamabonakude uMutodi Neshehe. 
UNeshehe ebeneminyaka ingama46 ubudala. 
Okwangoku akukabikho nkcukacha zikhutshiweyo ngokubhubha kwakhe. 
“Kulusizi ukuvakalisa ukuba uMutodi Neshehe usishiyile ngalo mhla wokuqala kuJuly 2021. Ebengumntakwe, umalume, utata, umluleki, umzekelo nomdlali kamabonakude. Uza kukhunjulwa lusapho nezihlobo,” kubhala usapho kwingxelo oluyikhuphileyo. 
Phakathi kwemidlalo adlale kuyo emininzi, uNeshehe ukhe wadlala njengoNdalamo Mukwevho kuMuvhango, waphinda wanguZola Radebe kwiGenerations. 
Ushiya ngasemva abantwana abangamantombazana ababini."	not available
entertainment	UNzawumbi utyelele abafundi eWSU	"USiphiwo Nzawumbi, ityendyana elineminyaka engamashumi mabini anesixhenxe (27), neliyinzalelwane yaseMpuma Koloni, eMtata.  
Owayesakuba ngomnye wabafundi beziko lezemfundo ephakamileyo iWalter Sisulu, esenza izifundo kwicandelo lezosasazo nobuntatheli. 
UNzawumbi ngumsasazi wenkqubo ethi Yilungelo Lakho kwiSABC 1, edlala rhoqo ngoLwesihlanu, esaziwa nakwiinkqubo azisasazileyo ezinje ngeQuestion Time, nanjengomfundi weendaba zikanomathotholo kwiRadio 2000. Wayethe waphumelela imbasa njengomnye owaqala usasazo eselula “Young Communicator Achievement.’’ 
Eli tyendyana lityelele abafundi bezosasazo beYunivesithi iWalter Sisulu, ebakhuthaza, ebaxhobisa nangeenzima abazakuthi badibane nazo ebomini, kodwa ebaqinisekisa ukuba bangapheli mandla sekunjalo, bomelele. 
“Eli lizwe siphila kulo alifuni matyefelele, koko lifuna umntu ozimiseleyo oyaziyo into ayifunayo, sekunjalo imfundo ibengundoqo, kubalulekile ukuziqoqosha, ucakace ubomi bakho, uyazi into oyifunayo,” utshilo uNzawumbi. 
USanelisiwe Dyasi onamashumi amabini anesine (24), ongummeli wabafundi kwicandelo lezosasazo, uthe ukuva kwakhe ngokuza kukaNzawumbi, ebengenamdla kuba engamazi ncakasana, engayibukeli nenkqubo yakhe, kodwa enalo ulwazi oluncinci ngaye, kodwa emva kwentetho yakhe uzive ekhuthazekile, enomdla wokuqhubekeka nezifundo zakhe zobuntatheli kulo nyaka uzayo. 
UNzawumbi ubaxelele abafundi nangokusokola kwakhe ukufumana umsebenzi, engalali eshicilela ethumelela abantu abasele bephambili, ehamba enkqonkqoza kumagumbi abaphathi beSABC ecela itorho, engatyhafi, kodwa sekunjalo engafumani, ehamba zi-Odishini, ekugqibeleni wafumana eSABC. 
Umququzeleli nokwangumhlohli kwicandelo lezosasazo kwiYunivesithi yaseWalter Sisulu, uTina Gebe, uthi ubonile ukuba abafundi bafuna inkuthazo kumntu obekhe wakweli nqanaba bakulo, oziqondayo iinzima abakuzo. 
“Ndityumbe uNzawumbi kuba ndimazi, ndiyazi intlupheko aphumele phantsi kwayo ukuze abe ukule ndawo akuyo,” utshilo uGebe. 
UGebe ukwaqinisekisile ukuba le nkuthazo izakuqhubekeka nakwiminyaka ezayo, basebenzise ngakumbi amagqala aphuma kweli ziko laseWalter Sisulu, abasele bephumelele. Abantu abanje ngoLulu Haarmans ongumsasazi kuMhlobo Wenene fm, uBlaq Maci, uCriselda Lewis, Lisakhanya Pepe, uVelile Mbuli nabanye abaninzi. Ekwathemba ukuba abafundi bakhuthazekile yintetho kaNzawumbi."	not available
entertainment	UGqirha uzokugevezelisa amadolo kaImani	USIYA Sepotokele uza kudlala kumdlalo weSABC2 iMuvhango ukuqala ngokuhlwanje.	not available
sports	UBen Motshwari unethemba lesizini eneziphumo ezibethele kwiPirates!	"Umdlali oyinjini kwi-Orlando Pirates, uBen Motshwari, uthi abalandeli mabalindele isizini entle emva kokufika kwabadlali abatsha. OkaMotshwari ukuthethe oku emva komdlalo weCarling Black Label Cup obuse-Orlando Stadium, eSoweto – apho iPirates ibethwe khona yiKaizer Chiefs ngo’4-3 kumapenela emva kokubambana ngeqanda emdlalweni. Nangona iPirates idlale kakuhle isebenzisa abadlali bayo abaqhelekileyo – kodwa nabo abadlali abatsha bakwazile ukubonisa ukulungela kwabo isizini entsha. Kwisizini egqithileyo, iBucs ivale isizini ikwindawo yesithathu kwiDStv Premiership futhi inendebe yeMTN 8 eza kuyikhusela kwiveki ezayo. Njengokuba kulungiselelwa ukuqalwa kwesizini entsha, uMotshwari unethemba lokuba iPirates iya kuthatha apho iyeke khona kwisizini ka-2020/21. 
“Abadlali abaninzi bagciniwe yiPirates. Lo nto ithi sineqela elizinzileyo. Abadlali abatsha abafana noKwanda Mngonyama bazama ukuziqhelanisa nendlela yethu yokudlala. Uza kusinceda ngoba besingenaye umdlali oyintsika emva kwisizini egqithileyo ngenxa yokonzakala kwabadlali,” utshilo uMotshwari emva komdlalo. “Abadlali abatsha bebefuneka ukuze balinike amandla iqela. Jonga iSundowns, inabadlali abaninzi futhi iyakwazi ukumelana nemidlalo yalapha neyeCAF. Ndicinga ukuba izinto ziza kusihambela kakuhle kwisizini entsha. Sidlale imidlalo emininzi yeCAF kwisizini egqithileyo. Kubekhona ukudinwa ngenxa yokuhamba kakhulu. Sinabadlali abanamava ngoku, okufanele sikwenze kukusebenza ngokuzimisela siziphathe njengabadlali abakwinqanaba eliphezulu,” utshilo uMotshwari. 
Umqeqeshi weBucs, uJosef Zinnbauer, ukhala ngabadlali abonzakeleyo nangona kwaye akumkhathazi ukubethwa yiChiefs kwiveki ephelileyo. UGabadinho Mhango noThembinkosi Lorch bebekhona emdlalweni – kodwa kusekho abadlali abafana noZakhele Lepa noTshegofatso Mabasa abangekaphili. “Kunzima ukutyikitya abadlali ube usazi unabadlali ekungathiwa baphilile. Sinaye uMhango ekufuneka siqinisekise ukuba usebenza kakuhle. UMabasa angabuyela eqeleni naye – kodwa ngeke sithi ukulungele ukudlala. Sinabo abadlali abatsha abaza kudibana nabanamava. Sifuna iifolosi zethu ebaleni,” utshilo uZinnbauer."	not available
politics	USodolophu ubanjiwe	"UBANJWE libutho lamapolisa elibizwa ngokuba ngooKhetshe usodolophu womasipala wengingqi yase-Amathole uNomasikizi Khonza izolo.  
UKhonza kuvakala ukuba ujongene nezityholo zobuqhophololo bemali efikelela kwizigidi ngezigidi zeerandi.  
Ngokwengxelo efunyenwe leliphephandaba uKhonza uvele enkundleni kamantyi eMonti ngethuba amagqqwetha esenza iinzame zokuba akhululwe kwayizolo, angalali eziseleni.  
Bekungekacaci ukuba uyaphuma kusini na ngethuba sishicilela elinqaku. -Johnnie Isaac"	not available
entertainment	OodadeboZahara bakhuphe icwecwe!	"MKUTUKANA Sisters, Oodade abathathu abacula umculo wegospile. Mhlawumbi komnye umntu ifani yakwaMkutukana uyakuyiqhelela kwimvumikazi yasePhumlani, uZahara.  
UZahara yintombi encinane kwesi sithathu ndithetha ngaso esinguBandezwa, uNomonde kunye noLumka abazibiza iMkutukana Sisters.  
Ukungena kukaZahara emculweni nokufumana kwakhe udumo, akuthethi ukuba sasingekho isingqi sengoma kusapho lwakhe, oku kuvezwe yiMkutukana Sisters ngethuba incokolela ne-I’solezwe lesiXhosa ngobhaza-bhaza wabo omtsha wegospile. 
IMkutukana Sisters zithi, kudala zabakho kwiqonga lomculo, udade wabo (Zahara) esemncinane. “Sikhule sicula, sicula ekwayaleni yasecaweni nalapho udade wethu uZahara waye wangena kwikwayala leyo yecawa,” bathethe batsho.  
IMkutukana Sisters yakhe yazama ukushicilela icwecwe ngeminyaka yee-90s eBhisho, kodwa zange liphumelele. Ngaphambili babezibiza iBorn Again Sisters.  
“Saye sabona ukuba masizibize iMkutukana Sisters kuba saqaphela ukuba le nto yalo mculo yivangeli kwiMkutukana Sisters, sagqiba kwelokuba sizibize olo hlobo,” batshilo.  
Ngethuba uZahara egqama, evela esithatheni ngonyaka ka2011, babephi oodade wabo? “Besihamba naye ela xesha, simxhasa, kodwa wayengasaculi igospile ngoku, sabona sele ecula umculo we-AfroSoul.  
IMkutukana Sisters ithi, omnye wabo (Lumka) waya esikolweni eBloemfontein, ngelo xesha wasishiya isiginci awayesithengelwe ngutata wabo, kukulo nyaka apho uZahara wafunda ukubetha eso siginci, nanjengoko kwakungekho mali yokuba angene kwimfundo enomsila.  
“Wayetyiwa sisithukuthezi uZahara kula nyaka, wafunda ukudlala isiginci endlini. Kunyaka olandelayo, waya esikolweni uZahara ehamba nesiginci eso.  
La magqiyazana athi othuka uZahara akulandela umculo we-AfroSoul. “Kanti sothuka akukhetha ukutshintsha, kodwa sawuthanda umculo lowo kuba awubhekelanga kakhulu kwigospile nendlela awubhala ngayo,” utshilo.  
Bathi soze batshintshe ekuculeni igospile ngokuba bakholelwa ukuba luhlobo lomculo olutshintsha izimilo. IMkutukana Sisters iza- iphethe icwecwe layo elithi “EBenezer  
Usigcinile”. “Luhlobo esibona sigcinwe ngalo nguBawo emva kwezinto ezibuhlungu ezisehleleyo, kuquka ukushiywa ngumntakwethu phakathi kwazo,” batsho.  
Eli cwecwe lineengoma ezilishumi elinesibini ezifana no-Hallelujah Amen, Ebenezer Usigcinile, Great Is Your Name (feat Zahara), Asilwi thina nabantu, Yaweh is your name (feat.Zahara) nezinye. Eli cwecwe lishicelwe eCut ‘*  Edit Studios eRhawutini, nalapho uZahara edlale indima njengomvelisi walo.  
Esi sithathu sithi sesifundile kudade wabo ngobunzima obuza neqonga lomculo. Bathi bekubanzima kubo kuqala xa befunda iindaba ezimbi ngodade wabo kumaphephandaba.  
Icwecwe leMkutukana Sisters liyafumaneka kwiivenkile zomculo ngexabiso le-R70.  
Eli qela linezicwangciso zokutyelela eKapa naseRhawutini kungekudala."	not available
sports	UPauw usakholelwa kwiBanyana yakhe	"Into yokungakwazi ukulawula umdlalo usaqala yiyo ebethise iBanyana Banyana kumdlalo wokuqala kwemibini yobuhlobo phakathi kwayo ne-Netherlands, ngoMgqibelo. 
 IBanyana nexhaswa yinkampani yakwaSasol isebenzisa le midlalo ukulungiselela imidlalo yeOlimpiki ezakubanjelwa eRio kwinyanga yeThupha kulo nyaka. 
UMzantsi Afrika wenze impazamo ngokudlala kakubi umdlali weNertherlands ebhokisini, bafumana ibhola yasimahla ukuze bafumane igowuli lokunkqenkqeza phambili. 
 Umqeqeshi weBanyana uVera Pauw ukholelwa ukuba iqela lakhe khange limphoxe nangona libethiwe. 
 “Ekuqaleni abadlali bam bebebonakalisa ukoyika, becinga ukuba iNetherlands lilizwe eliphezulu kakhulu. Bendibona ukuba babahloniphe kakhulu, kodwa ngokuhamba komdlalo baye bazibona ukuba bangakwazi ukukhuphisana nabo. 
 “Senze utshintsho labadlali abambalwa xa singena kwisiqingatha sesibini, le nto isincede kakhulu kuba sikwazile ukunqanda eli qela lingakwazi ukubheka phambili. Bebengakwazi ukugqobhoza kubadlali bethu bangemva, kwaye siphele sikwazi ukwakha amathuba abhethele. Ngesikwazile ukufumana nokuba ngamagowuli amabini,” utshilo uPauw. 
 La mazwe mabini azakuphinda angquzulane kumdlalo wobuhlobo wesibini ngomso kwibala elinye. Umdlalo uzakuqala ngentsimbi yesixhenxe. UPaul uqinisekile ukuba lo umdlalo uzakuba yinto eyahlukileyo. 
“Kufuneka sinyaniseke kuba eli qela laseDutch khange libasebenzise bonke abadlali balo abaphezulu, ngoLwesibini izinto zizakuba nzima. Loo nto ithetha lukhulu kuthi kuba lithuba lokuba sibonakalise ukuba siyakwazi ukuwuphakamisa umdlalo wethu,” uvale ngokutsho uPauw."	not available
entertainment	Unzinyelwe kukudlala uBen 10 kuZalo	"UMdlali kamabonakude womdlalo Uzalo, uSimphiwe Majozi, uthi kuye kwanzima kakhulu ukudlala indawo yegatyana lomfana (Ben 10)  othandana nomama omdala ngenxa yemali.  
Lo mdlali ongowaseMthwalume, kwindawo eKwaZulu-Natal, odlala indawo kaSbu kulo mdlalo, uthi nakuba sele eyiqhelile le ndawo, kodwa usebenze nzima.  
“Ndike ndatsala nzima ngexesha iqala le ndawo, kuba bekufuneka ndiphuze umntu olingana nomzali wam. Kwakufanele ukuba ndizikhumbuze ukuba apha ndiyalingisa, ndisemsebenzini kumele ndikwenze oku,” utshilo uSimphiwe.  
Lo mdlali kamabonakude udlala le ndawo noNtombifuthi Dlamini, odlala indawo yomhlolokazi uNkosikazi Madlala, nophunyelwe yimali yelifa yomyeni wakhe eyiR10 million. 
 Le mali yiyo eyenze uSbu ancamathele kuye, qhinga elo aliqulunqe nancuma naye othanda izinto zemali yexabiso.  
Lo mdlali uthi ufumana ubunzima ukulingisa le ndawo, aphinde ajongane nengxaki yokunika ingcaciso kubantu abasondeleyo kuye. Uthi bakhona abaye bambuze ukuba umncamisa njani umama omdala kunaye.  
“Ndichaza ntsuku zonke, sele kude kwayivesi yemihla ngemihla kuba nabasemakhaya bafike bakhuze bangayilibali into abayibone ndiyenza kumdlalo kamabonakude. Ukanti usisi wam wayendibuza ukuba kunjani ukuncamisa umntu omdala,” utshilo lo mdlali efile yintsini.  
Uthe ngaphandle kokulingisa sele eqale ukusebenza njengomvelisi wemidlalo, ukuze abenayo enye into ayenzayo angaxhomekeki entweni enye.  
“Xa ulingisa kukhe kuphele iinyanga ezintathu ungabizwanga ndawo, uze ngolo hlobo ugqibele sele ulamba. Kuye kube ngcono xa ikhona enye into oyenzayo ecaleni uzame ukuziphilisa, nto leyo mna ndiyenzayo.”"	not available
business	Ababonakalisi mdla kumboniso wezoshishino eNyandeni	"Ubonakalise ukwehla nangakumbi kulo nyaka umboniso wemveliso zookopolotyeni obanjwa minyaka le ngumasipala waseNyandeni nangona umasipala enikezela ngenkxaso engagungqiyo ukuhlumisa uqoqosho kule ndawo.  
Umboniso walo nyaka obubanjelwe eLibode ngoLwesihlanu wothuse amagosa kamasipala ngenxa yegcuntswana loo kopolotyeni nabantu abebezimase lo mboniso. 
Imanejala kwicandelo lophuhliso loqoqosho lwasekuhlaleni kulo masipala uNazo Cekwana uthi badanile kukungaphumeleli kookopolotyeni phantsi komasipala nangona befaka inkxaso evakalayo ngeenjongo zokuba uluntu lubonise imveliso yalo.  
“Sidanile kakhulu kumele ukuba silungise apho konakele khona. Kuzakufuneka ukuba ngaphambi kokubanjwa kwalo mboniso kunyaka ozayo sixelele abantu kakuhle ngokubaluleka kwawo, singapheleli apho siphinde sincedise ngezithuthi ngomhla walo msitho ukuthintela ukungaphumeleli kwabantu,” utsho uCekwana. 
Ngokwengxelo umasipala waseNyandeni ubekela bucala imali eyiR200 000 ukulungiselela lo msitho ozinyaswa ngamasebe karhulumente noluntu ngokubanzi kwaye kunyaka ophelileyo ububanjelwe eNgqeleni.  
UThandikhaya Mdawuhluthi wombutho ojongene nookopolotyeni eO R Tambo uthi olu suku lomboniso luyabanceda bengoosomashishini abasahlumayo eNyandeni bafumana ithuba lokubonwa ngoosomashishini abakhulu.  
UMdawuhluthi uthe “Nangona umasipala esinika inkxaso mali kodwa ukungabikho kwamanzi kulo mmandla kusichana ngendlela embi. Ookopolotyeni abakwicala lezolimo babonisa ukukhula phantsi kwezo meko zinzima.” 
Amaqumrhu aphantsi kukarhulumente aquka iarhente yophuhliso lwamaphandle eMpuma Koloni, isebe lophuhliso loqoqosho nokhenketho namanye, afundise abantu ngeendlela zokunyusa ookopolotyeni.  
UNoncedo Mbatha wakwa-ECRDA uthi bayawaxhasa amashishini asahlumayo ngokuwanika imali-mboleko enenzala ephantsi, uthi sele bexhase iiprojekthi ezingaphezulu kwesihlanu.  
Ukwathi indawo yokuthengisa imveliso isengumqobo kuhlumo lookopolotyeni kwindawo yaseNyandeni. 
Ukanti namanye amaqumrhu amemelele ekuba umasipala waseNyandeni abekele bucala isixa-mali sokuncedisa ookopolotyeni bazobonisa izinto abazithengisayo kumboniso wonyaka ozayo.  
Kulindeleke ukuba kukhwetywe nabanye abantu abasuka koomasipala abohlukeneyo kunyaka ozayo. 
isibhalo@inl.co.za"	not available
entertainment	Ukhatshwe ngenkonzo yasekhusini uPrince!	"Iintsalela zemvumi yaseMelika, uPrince , zitshisiwe. Oku kudizwe ngumpapashi wale mvumi yomculo wePop ngoMgqibelo. 
UYvette Noel-Schure akazidizanga iinkcukacha zokuba le nkonzo iqhutyelwe phi, okanye xesha liphi na, kwaye iintsalela ezo zizakubekwa phi na. Inkonzo yabucala yesikhumbuzo sikaPrince ibibanjwe ngoMgqibelo ePaisley Park, eseChanhassen, eMinnesota, nalapho le mvumi ibihlala, kwaye ixelenga khona. 
Ugxudululu lwabalandeli bakhe bebezalise ngaphandle kothango, bambi begaxele izinxibo ezisobo (purple), mbala lowo ubuthandwa yile mvumi. 
Kwingxelo, uNoel-Schure uthe, Kwiiyure ezimbalwa ezidlulileyo, uPrince ubhiyozelwe liqelana labo bebemthanda. Usapho, izihlobo kunye neemvumi zakhe, kumsitho wabucala omhle bezokuthi ndlela-ntle. 
“Iintsalela zikaPrince zitshisiwe, kwaye indawo yokugqibela yokuzigcina izakuhlala isekhusini. Sicela imithandazo yentuthuzelo ngakusapho nezalamane kweli xesha.“Unobangela wokubhubha kwakhe awukaziwa, kwaye kwakubanjalo ubuncinane bento engangeeveki ezine phambi kokuba sifumane iziphumo zoqhaqho lwesidumbu.” 
UPrince Rogers Nelson, 57, usweleke ngoLwesine ePaisley Park ngezizathu ezingekaziwa. Uhlolo lwesidumbu lwenziwe ngoLwesihlanu eMidwest Medical Examiner’ s Office eRamsey, eMinnesota, kodwa ingayiveki phambi kokuba iziphumo ziqukunjelwe. 
Abalandeli bakhe bashiye iintyatyambo, iibhaloni kunye namaphawu phambi kwale ndawo. Iintsapho nezihlobo zikaPrince, zikhuphe iibhokisi ezimfusa ezilishumi elinesihlanu eziqulethe izinto zikaPrince ezinjengeeCD, izikipa kunye neencwadi kubathandi bale mvumi abebegxalathelene apho ngoMgqibelo. 
Iibhaloni kunye neentyatyambo nazo bezibekwe eFirst Avenue, kwindawo yolonwabo yaseMinneapolis, neyabayindawo ethandwayo emva kokuba uPrince wayisebenzisa kumboniso bhanya-bhanya iPurple Rain ngo1984. Iimvumi, noosaziwayo kunye nabanye, bakhuphe amazwi okugxwal’ emswaneni kususela ukubhubha kwale mvumi. ELondon, uMongameli waseMelika uBarack Obama ukhahlele kweli qhawe lomculo esithi, yena noogxa bakhe bebephulaphule uPurple Rain phambi kwentlanganiso nenkulumbuso yaseBritane ngoLwesihlanu. 
AbakwaCarver Country Sheriff Jim Olson bathe, akukho mpawu zokungxwelerheka emzimbeni kaPrince ngethuba efunyanwa engaphefumli kwinqwanqwa elonyusa lisehlisa abantu (elevator) ePaisley Park. 
Abeenkonzo ezingxamisekileyo bazamile ukumncedisa ukuphefumla (CPR), kodwa bohluleka, batshilo abasemagunyeni. Uye wachazwa njengongasekhoyo ngo10:07 kusasa."	not available
politics	Zimile izifundo eVuwani	"Ukufunda kwakunye nokuhlohla kootitshala kume ngxi eVuwani kwiphondo laseLimpupo ngenxa yoqhankqalazo olwenziwa ngabahlali kula mmandla.  
Oku kulandela emva kokuba abahlali bala mmandla bengoneliseki sisigqibo esithathiweyo sokuba ezinye iindawo zaseVuwani kwakunye neMalamulele zizakwenza umasipala omnye omtsha. 
Abahlali batshise nezikolo ezingama-23 zala mimandla besonakalisa kwazixhobo zilulutho kubo.  
Usihlalo wale bhodi, uJane Thupana izolo kumabonakude uthe, ibhodi ibagqibele abahlali ngaphambili. “sicinga ukuba ibizakwenza izinto zibembi mpela ukuba sasizamile ukuthetha nabo kuqala. 
 Ngoku sele kukubi akusekho kubuyela kubo.”utshilo uThupana"	not available
entertainment	Abasasazi basinde ngezikasibi engozini!	"ABASASAZI ababini bakanomathotholo weSABC eMpuma Koloni, iTruFM, basinde ngokulambisa engozini emasikizi ngeCawa. 
Aba basasazi babini, uSilulami ‘Slujah’ Bunu, uSiphamandla ‘Silk’ Damoyi kwakunye nomqulunqi weenkqubo zeli ziko uAsive Sotashe, bebesendleleni esuka ngaseMonti besingise ngaseGqeberha ngethuba begagana neli shwangusha kufutshane neMakhanda. 
UDamoyi uchacha ngcono esibhedlele ngelixa uBunu kwakunye nomqulunqi wakhe bechacha ekhaya emva kokukhululwa emva konyango. 
UDamoyi khange angene kwinkqubo yakhe ethi Upskill ngeCawa, nebekulindeleke ibe yinkqubo yakhe yesibini nanjengoko eqeshwe yiTruFM kule nyanga. Kuvakala ukuba ibinguye umqhubi wesi sithuthi nekwanguye ochaphazeleke ngamandla kule ngozi. 
“Asiyazi kwenzeke ntoni kodwa esikwaziyo siphantse safa kula ngozi. Umsasazi obeqhuba nguye owonzakele kakhulu, kuye kwafuneka ancediswe ukuphuma kobo bugoxo,” omnye wabo uxelele I’solezwe lesiXhosa. 
Kuvakala ukuba uDamoyi wophuke izihlandlo eziliqela engalweni ngelixa uBunu noSotashe befumene umonzakalo ongephi. 
UBunu noSotashe bebengekho emsebenzini ekuqaleni kwale veki. 
Imoto bebehamba ngayo, nekuvakala ukuba ngekaBunu ibubugoxo sithetha nje."	not available
entertainment	Uzalo luzakulwa neSibaya eThekwini	"Imfazwe phakathi kwemidlalo kamabonakude engu Uzalo kunye neSibaya izakudlulela nakubadlali beqonga bale midlalo njengokuba uninzi labo lukhethwe kumawonga eSimon Mabhunu Sabela Awards (SMSA) azakubanjelwa eNkosi Albert Luthuli International Convention Centre, eThekwini, ngomhla we-18 kuJuni.  
Uzalo ludlala ngentsimbi ye-20h30 ebusuku ngoMvulo ukuya kuLwesithathu kuSABC 1. Isibaya sidlala ngexesha elifanayo phakathi evekini, Mvulo ukuyokutsho kuLwesihlanu kuMzantsi Magic.  
Abachongiweyo kula mawonga esihlanu kulo nyaka bamenywe kumcimbi obuseCoastlands Hotel eMhlanga ekuqaleni kwale veki.  
Ukhuphiswano luqatsele ngakumbi kubadlali boZalo neSibaya, ingakumbi xa sijonga uluhlu lwamawonga afana noBest Newcomer Actress (TV) apho kujongene uSamukele Mkhize odlala indawo kaMabuyi kuSibaya noThandeka Zulu owayedlala indawo kaNombuso kuZalo.  
Abanye nguBonga Dlamini owayenguMkhonto kuZalo noNcibijana Madlala odlala indawo kaSiyabonga Mabuza kuZalo noBheki Mkhwane onguSamson Ndlovu kuSibaya.  
Uluhlu lwabo bakhethiweyo bebonke lume kanje:  
■  Best Newcomer Actress (TV) Mayuri – High Rollers Samukele Mkhize – Isibaya 3 Thandeka Zulu – Uzalo  
■  Best Supportng Actor (TV) Bonga Dlamini – Uzalo Ncibijana Madlala – Uzalo Bheki Mkhwane – Isibaya 3  
■  Best Actress (TV) Nomzamo Mbatha – Isibaya 3 Jessica Nkosi – Isibaya 3 Nompilo Maphumulo – Uzalo Dawn Thandeka King – Uzalo  
■ BEST ACTOR (TV) Siyabonga Thwala – Isibaya 3 Vusi Kunene – Isibaya 3 Don Mlangeni Nawa – Uzalo  
■  Best Director Philani Sithebe – iLungelo Boni Sithebe – Luthando 2 Mlingane Dube & Shannyn Zorabo – Brothers 
■  Best Documentary Full Length Triangle of Faith – Jayan Moodley Archbishop Dennis Hurley “Lead Kindly Light” – Jayan Moodley The Flawed – Neville & Sandra Herrington  
■ Best Documentary Short Anton Herrington – The Mystical Powers of Water Sandra Herrington – Legends of the Elephant Whisperer Sandra Herrington – The Legacy of Ian  
■ Best Screenplay Simphiwe Blessing Mkhize – Uk’shizila Philani Sithebe – Ilungelo  
■  Best IsiZulu Film Lerato Isihlangu Somntanami Luthando Ilungelo Izwi Legazi  
■ Best Supporting Actress Film Virginia Lindy Mnikathi Bongekile Mpisane Ncamsile Ngcobo  
■ Best Actor (Film) Lucky Hadebe Scelo Gasa Mte Ngema  
■  Best Use of KZN as a Location Imbulu Intombi Emnyama 2 Ilungelo  
■ Best Student Film David Winter Svaha I Nation  
■ Best New-comer Actor (Film) Sphamandla Maxundla Xolo Songca Wandile Cele Ntokozi Sibisi  
■ Best New-comer Actress (Film) Nokulunga Ngcobo Nomfundo Ndlovu Lungi Ngubane Nomasonto  
■ Best Micro-budget Ilungelo Luthando Lerato Iminjunju Yafuthi  
■  Best Actress (Film) Nomfundo Ndlovu Ncamsile Ngcobo Mandisa Nduna  
■  Best Feature Film Nomcebo Cele – Lerato Bonie Sithebe – Ilungelo Bonie Sithebe – Luthando 2"	not available
entertainment	Ganga nyoko, inzima nyoko!	"UMSITHO wokuwonga abadlali beqonga iFleur du Cap Theatre Awards uphinde wabuya. 
Owalo nyaka iza kuba ngowama57 kwaye abaququzeleli bavuyiswa kukubuyela esidlangalaleni emva kokuqhuba imisitho emibini besebenzisa unxibelelwano lwala maxesha ngenxa yeCovid-19. 
Abaququzeleli bathi bakhethe ukuwonga la mayolisa eqonga ngomhla obekelwe ukubhiyozela umsebenzi wawo iWorld Theatre Day engomhla wama27 kweyoKwindla. 
USibuyiselo “Sbuja” Dywili waseKraaifontein ngomnye wabadlali beqonga abachongelwe ukuwongwa ngembasa ngolu suku. 
UDywili, ongumbhali, umlungiseleli nomdlali weqonga, uchongwe izihlandlo eziliqela kwezi mbasa ngomdlalo wakhe awubhalileyo othi Ganga Nyoko! Inzima Nyoko! 
Uchongelwe kwiBest New South African Script, Best New Director neBest Perfomance by an Ensemble. 
Lo mdlalo uqale ukuboniswa kwiqonga laseKraaifontein elibizwa ngokuba yiKraai4Theatre ngo2020. 
Kunyaka ophelileyo, lo mdlalo weqonga uye wachongwa kumabakala amane kwiimbasa zoMnyhadala weZabalaza eBaxter Theatre Centre eKapa. 
UDywili uthi apho babuya neembasa ezimbini, eyoMdlali oBalaseleyo (Best Actor) neyoMdlalo weQonga oPhambili (Best Production) ngalo mdlalo wakhe othi Ganga Nyoko! Inzima Nyoko!. 
“Kuluvuyo ukuphinda sibone sichongiwe kwakhona phantse kumabakala afanayo nawaseBaxter,  kodwa sibe sichongelwa iimbasa ezinkulu kangaka. Ndiziva ndichulumancile,  ndinombulelo ongazenzisiyo,” kuphawula uDywili ngethuba encokolela I’solezwe lesiXhosa. 
Lo mdlalo udlalwa nguSiyamthanda Bangani ekunye noSbuja Dywili eqongeni,  elungiselelwe iqonga nguSiphenathi Siqwayi kunye noUyanda Kiva. 
“Lo mdlalo udlalwa ngabantu ababini eqongeni bebalisa amagingxingxi ngobuhlobo babo,  phofu besandula ukuphinda badibane emveni kokuba bagqibelana kwiminyaka esixhenxe eyadlulayo.  Bazikhumbuza ke ngezakudala, ngaxeshanye bekwancokola ngeenkxwaleko zanamhlanje,” uDywili usikrobisa kulo mdlalo. 
UGanga Nyoko ngumdlalo wesiXhosa, obhalwe ngesiXhosa kodwa ekwanazo iindawana eziguqulelwe esiNgesini. 
Nangona uDywili esithi unemidlalo emininzi ayibhalileyo, kodwa lo ngowokuqala ukuwukhupha. 
“Yonke eminye endiyibhalileyo andikayishicileli ukuze iye eluntwini.” 
UDywili ukhe wadlala kumdlalo weqonga owawuboniswa eArts Cape obizwa Comfort. 
Lo yayingumdlalo weOpera owawulungiselelwe iqonga nguRobert Lehmeir, uCatherine Milikken, Shirley Apthorp baseGermany bekunye noFatima Dike. 
“Lona elo bali labhalwa ngokuthi lithathwe kumabali aselokishini awayebaliswa ngabafundi baseBloekombos High School ababe kwikwayara yakweso sikolo, neyayikhokhelwa nguMnu. Siyabulela Sulelo ngaloo nyaka. 
UDywili ukhe wachongwa ukuba adlale indawo katsotsi kwibali likaAthol Fugard elithi Tsotsi, bali elo laguqulelwa kumdlalo weqonga othi Tsotsi: The Musical nguMkhululi Mabijana, Neil Coppen, Dom Gumede kunye noZwai Bala. 
Kwakhona, uDywili ukhe wadlala kwibali likaThoko Ntshinga elithi Buzani KuBawo. 
Abanye abachongiweyo kwezi mbasa baquka uBuhle Qinga, Qondiswa James, Mava Silumko, Siphenathi Siqwayi, Wendy Mbali, Lukhanyo Moyakhe, Siphokazi Molteno, Siya Mayola, uNana Bulabula nabanye abaninzi."	not available
sports	UMalangoane ebeliqhawe leChippa, eMonti	"Chris Gilili 
Ukuzimisela kwisiqingatha sesibini, kuncede iChippa ukuba itywatyushe i-Ajax Cape Town ngamagowuli amathathu kwelinye. 
Umdlalo wangeCawa phakathi kweChippa ne-Ajax, ulibaziseke ngemizuzu elishumi elinesihlanu. Oku kubangelwe kukuba bekulindwe abathandi bebhola ekhatywayo bahlale phantsi, eBuffalo City Stadium, eMonti. 
Abalandeli bebhola baye balifumana ixabiso lemali yabo, ingakumbi kwisiqingatha sesibini, nalapho iChippa idlale ngendlela emangalisayo. 
Kwimizuzu emibini uqalile umdlalo, uPrince Nxumalo, ufake igowuli lokuqala le-Ajax. Ifolosi yeBafana Bafana, uDavid Zulu ufake elokulinganisa leChippa kusandula kuqala isiqingatha sesibini. 
Isiquququ, nomdlali oye wabalasela ngeCawa, uJoseph Malangoane ufake igowuli lesibini leChilli Boys. UXola Mlambo ongene kwisiqingatha sesibini, uye waqinisekisa ukuba amanqaku amathathu azakuya kulala eBhayi, ngelixa efaka ingcwenga yegowuli lesithathu leChippa. 
Umqeqeshi we-Ajax, uRoger de Sa, ukuvumile ukubethwa kweqela lakhe. Wabe esitsho nokuba iqela lakhe liwenzile umsebenzi: “ Sidlale ngokuzimisela kakhulu, kodwa khange sikwazi ukusebenzisa amathuba ethu,” utshilo uDe Sa. 
“Bezikhona nezigqibo ebezikekelele kwiChippa, kodwa leyo yinto elindelekileyo xa udlala kude nekhaya.” 
UDan Malesela, nongumqeqeshi weChippa, uthe ukudlalela kweli bala, nelalikade libizwa ngokuba yi-Absa Stadium, kubuyise iinkumbulo zakudala. 
“ Ndakhe ndadlala, kweli bala umdlalo wam wokugqibela ndandisadlala kwiMamelodi Sundowns. Ndiyithandile iinkxaso esiyinkwe ngabantu baseMonti, kwaye yeyonanto ivuselele abadlali bethu, balwela impumelelo,” utshilo uMalesela. Umphathi weChippa, uthe: “ Aba badlali benze into engaphezulu kwaleyo besiyilindele, asinakulindela ngaphezulu kunoku. Sinethemba lokuba abantu baseMpuma Koloni, bazakwenza iChippa United, iqela labo lesibini.”"	not available
business	Impendulo kwiinzingo zaseJeffreys Bay	"Basandula ukubhiyozela ukugqiba iminyaka elishumi elinanye ukusukela oko baqala iMpendulo Savings eJeffreys Bay, kwaye sele benze ingeniso emalunga nezigidi ezilishumi elinesithoba zeerandi (R19 million).  
IMpendulo Savings yasungulwa nguJill Thompson kwaye umsebenzi wayo kukunceda iintsapho ezingathathi ntweni eJBay ukuze zikwazi ukuqubisana nemingeni yendlala.  
Le ndibanisela yokonga inamalungu angamawaka amabini kwaye ukwaqhuba nombandela wokufundisa ngezimali kwanoqeqesho lwezoshishino, isebenzisa inkqubo kanomathotholo ebizwa ‘Be Money Wise or Go Mad’.  
Le nkqubo idlalwa kwiOasis FM yala mmandla rhoqo ngentsimbi yeshumi kusasa ngooLwezine.  
“Saphehlelela [eli nyathelo] ngethemba lokuba liza kuncedisa ekulweni indlala, neyayingunozala wolwaphulomthetho, udandatheko lwabantwana kwaneentsapho ezingazinzanga. Sasifuna ukwenza umahluko omncinane, kodwa asizange sicinge ukuba iminyaka yethu yokuqala yeshumi elinanye iyakuba nje,” utshilo uThompson, umlawuli weMpendulo Savings.  
UHlengiwe Radebe ongumlawuli wophuhliso lwezoqoqosho kwiFama yoPhehlombane ngoMoya yaseJeffreys Bay uthi bayazingca ngokuxhasa iMpendulo Savings ukusukela ngo2013. 
sithandiwe.velaphi@inl.co.za"	not available
politics	Bazenzele unomgogwana wombane abahlali	"Baphila ngokuzithathela umbane ngokungekho semthethweni kwinjini yamanzi abahlali abathile baseGasela eCumakala emva kokulinda ixesha elide bengancedwa kwiingxaki yabo yokungabi nambane.  
Ingxelo ithi zizindlu ezingaphezu kwamashumi asixhenxe kula lali ezidinga umbane ukusukela kwiminyaka engaphezu kwamashumi amabini.  
Omnye wabahlali othe wazitsalela lo mbane ngelizama ukuphucula impilo yakhe uMathew Gelem uthi kudala belindele ukuncedwa ngombane ngurhulumente. 
 “Kudala sithenjiswa apha ngumasipala ukusukela ngonyaka ka2012 ngoDisemba besithi azizukuphela iveki ezintathu umbane ungafakwanga, ngoku side sazincama sazitsalela umbane kule njini,” utshilo uGelem. 
 Ezo zindlu zingakwazanga ukutsala umbane kule lali sele zikuqhelile ukuhlala ebumnyaneni. 
Le lali isungulwe ngeminyaka yo1960 kudityaniswa abantu abaphuma kwifama ezahlukeneyo ezingqonge le ndawo ngelizama ukubenzela amakhaya angcono. 
 “Abazali bethu bafike apha kudala kakhulu singekabikho thina, inye into esele siyifumene ngamanzi apha, umbane siwutsale kuba sidikiwe kukulinda, kothulwa iipali apha ezibonisa ukuba uzakuqaliswa umbane kodwa kwagqityelwa ngoko,”uhambise watsho umhlali.  
Uninzi labahlali bale ndawo baphila ubomi bendlala engumangaliso ngenxa yokungabikho kwemisebenzi, okubangela lizinga lemfundo ephantsi kule ndawo.  
Lo kaGelem ufumene izoyikiso ezisuka kumagosa kamasipala wase -Amahlathi emva kokuncokola nephephandaba I’solezwe lesiXhosa ngalo mcimbi. 
 “Bandifikele ndivela emsebenzini bendibuza ukuba kutheni le nto ndithetha namaphepha ngale meko yalapha kuba ibinokuhlalelwa phantsi, ndibaxelele ke ukuba ndithethile nangoku namajelo eendaba,” ucacise watsho uGelem. 
Kwintetho yakhe yobume besizwe ngonyaka ka2013 umongameli Jacob Zuma wadiza ukuba zizindlu ezikumashumi asibhozo anesihlanu eepesenti ekhulwini ezisele zifakwe umbane kweli.  
Ukanti i-ofisi ejongene nezonxibelelwano kwi-ofisi kamasipala wase-Amahlathi ngomlomo ka-Anathi Nyoka iqinisekise ukuba iyifumene imbalelwano esuka kwiphepha-ndaba I’solezwe lesiXhosa malunga nalo mcimbi."	not available
sports	Yamkelwe ngesibhaxu iPanama kwindebe yehlabathi	"Ilizwe elitsha kwindebe yehlabathi, iPanama, lamkelwe ngesibhaxu ngumdlali waseBelgium oyingozi. URomelu Lukaku, odume ngokufaka amagowuli ngokungenambaliso, ubhakuzelise umnatha amatyeli amabini kumdlalo ophunyelelwe yiBelgium ngo’3-0 omhle eFisht Stadium ngale ntlwa kwi-2018 FIFA World Cup ebanjelwe eRussia. Kuyiwe kwixesha lokuphumla kungekho gowuli ebhodini emva kokuxhathisa kwayo iPanama. Nakubeni ililizwe elitsha kwindebe yehlabathi futhi kungalindelekanga nto ingako – kodwa iPanama idlale kakuhle kakhulu kwisigaba sokuqala somdlalo. Bekunzima nokufumana ibhola kuLukaka 
Izinto zijike kwisigaba sesibini ngethuba iPanama iyeka abadlali beBelgium abayingozi bedlala ibhola endaweni eyingozi. UDries Mertens ufake ibhola entle kumzuzu wesibini kwisigaba sesibini umdlalo uqalile kwatshintsha yonke into emdlalweni. Emva koko amandla wePanama aye ehla. ULukaku ufake amagowuli amabini emva koko abe zizikhonkwane eziyitsho ayakwazi nokushukuma iPanama. Umdlalo weBelgium, ongancumisanga kwisigaba sokuqala, uye watshintsha kwesesibini. Ngoku iBelgium ihleli phezulu kuGroup G emva kokuqokelela amanqaku amathathu. 
Belgium: Courtois, Alderweireld, Vertonghen, Witsel (Chadli 90’), De Bruyne, Lukaku, Hazard, Carrasco (Dembele 74’), Mertens (T. Hazard 83’), Meunier, Boyata. 
Panama: Penedo, Murillo, Escobar, Torres, Gomez, Perez (Tejada 73’), Barcenas (G. Torres 63’), Cooper, Davis, Godoy, Rodriguez (Diaz 63’)."	not available
politics	Ubomi ejele kwababulala umbhexeshi weANC eCala	"Ubomi entolongweni kuThembisile Sixakana (32), Mnoneleli Mpusu (44) kwakunye noMawande Dlephu (32) abadubula, babulala emini emaqanda umbhexeshi weANC kumasipala iSakhisizwe nomasipala iKhowa uThanduxolo Nobhongoza. 
Esi sithathu sigwetywe yinkundla yamatyala ephakamileyo yaseMthatha ebichotshelwe eCacadu kwiveki ephelileyo. 
Ngokwengxelo ephuma kwiNPA, uNobhongoza wadutyulwa emini ngakowabo eCala Extension ngeyeNkanga ka2018. 
Owayengungqondongqondo kweli tyala ngowayeligosa lezendlela eSakhisizwe uLoyiso Nyembe, nowayeqeshe la madoda mathathu ekubeni abulale uNobhongoza waye wabanjwa naye. Nangona nje waye wabanjwa, waye wabhubha xa kusaqhuba ityala emva kwengulo emfutshane. 
Isithethi seNPA uLuxolo Tyali uthi uNyembe wayesoloko etyholwa ngokuba nobuqhophololo kumatyala ayamene neelayisenisi zokuqhuba azithengisayo. Ezo zityholo zamenza angavisisani noNobhongoza, wagqiba ekubeni ambulale. 
UNyembe wafuna aba bafana benza lo msebenzi kowabo kuQumbu. 
Ngethuba kuqhuba ityala, bonke bathi abanatyala phambi kwenkundla, besithi kodwa ngosuku lokubulawa kukaNobhongoza bayavuma babeseCala beyokulanda imoto kuNyembe. 
Esi sithathu siye sanikwa ubomi ngaphakathi. Ngaphezulu bongezelwa iminyaka esixhenxe yokuba nemipu engekho semthethweni."	not available
sports	Sikhosana: Andonwabanga ngenxa yePirates	"Amagqala webhola ekhatywayo ayefudula edlalela i-Orlando Pirates anxunguphele ngenxa yendlela iqela lawo eliqhube ngayo kwezi sizini ezidluleyo. 
 Omnye walo magqala nguJerry Sikhosana ocele usihlalo weBucs, uGqirha Irvin Khoza, ukuba azame ukuchitha ixesha elininzi kuyo ngoku.  
USikhosana uwachaze amagqala wePirates njengabantu abanomsindo yinto eyenzeke kwisizini edlulileyo. AmaBhakaniya afince isizini ethe finini kwindawo yeshumi elinanye kwiPSL – into aqalayo ukuyifumana ukusukela mhla kwasungulwa iPremier Soocer League.  
UKjell Jonevret oqeshwe ekuqaleni kwalo nyaka akakwazanga ukuyihlangula iPirates emva kokuphasalaka kwayo kwangethuba kusekho uMuhsin Ertugral no-Augusto Palacios.  
Bekukho ithemba lokuba iPirates ingafumana iNedbank Cup – kodwa yabethwa kuyo yiSuperSport United kwakubi ngakumbi. 
“Ndiyamcela usihlalo aqinise izinto ngoku. Ewe, kunokwenzeka ukuba uya ebemdala ngoku – kodwa isenguye xa ethetha aba badlali kufuneka bamamele njengathi kudala,” utshilo uSikhosana. 
“Ndisakhumbula ngeentsuku zethu, wayengena kwigumbi lokuphumla. Ilizwi lakhe lalivakala kwaye kwakungekho umntu ofuna aphinde athethe. Lo nto yayisiqhuba ukuba senze umsebenzi. Andonwabanga konke ngenxa yendlela eqhube ngayo iPirates. Kwezi ndawo sihamba kuzo abantu bayasibuza ukuba kutheni kunje nangona singabandakanyeki kwiqela,” utshilo uSikhosana. 
Lo kaSikhosana ukugxekile ukuyekelela umxakatho kwabadlali bePirates nokungabikho kukaTeboho Moloi kwiqela labaqeqeshi bayo athe izinto zazingcono esekhona. Eli gqala alikhathalelanga nokuba ngubani umdlali othengwe yiBucs; into eliyifunayo ngumsebenzi ebaleni qha. 
 “Andikhathali nokuba ngubani othengiweyo; okubalulekileyo ngumahluko owenziwa ebaleni – hayi iziqu,” utshilo uSikhosana. 
UHelman Mkhalele no-Edward Motale ngabanye babadlali bakudala abangonwabanga.  
Njengokuba kusondela isizini entsha, iPirates ityikile abadlali abaliqela abaquka uThamsanqa Sangweni noWayne Sandilands. 
pedro.mapelo@inl.co.za"	not available
politics	Lakuxoxwa kunyaka ozayo ityala laseBCM	"Limiselwe umhla weshumi elinanye, kwinyanga ka-Epreli, kunyaka ozayo ityala lamalungu ombutho we-ANC eBCM, nalandelwa zizityholo zokusebenzisa gwenxa imali eyayabelwe ukwenza amalungiselelo omngcwabo kabawo uNelson Mandela.  
Eli tyala belixoxwa eMonti izolo. Limiswe logama kusaqwalaselwe umongo wezityholo ezambethe abatyholwa yinkundla ephakamileyo eRhini. UPhumlani Mkolo, Zukiswa Ncitha, Themba Tinta, Luleka Simon-Ndzele no-Ondela Mahlangu, baphakathi kwabatyholwa abaphambili kweli tyala ngezityholo zokusebenzisa gwenxa imali eyayilungiselelwe umngcwabo kaMandela eQunu, ngoDisemba ka2013.  
Ingxelo ithi, kulindeleke ukuba kwenziwe uphando oluthile ukuze ngalo mhla uchaziweyo liqhubele phambili ityala. Eli tyala ligqibele ukuvela enkundleni kwinyanga kaNovemba walo nyaka. 
Yimali ekwizigidi ezithandathu zeerandi eyathi yahamba ngondlela-mnyama, amagosa kamasipala esabelana ngayo endaweni yokwenza amalungiselelo. Enye yemali yayiphuma kwiqumrhu elijongene nophuhliso eMpuma Koloni (ECDC) nekwabangela ukuba kugxothwe amagosa aphezulu.Ukuvela kweli bholo kwabangela ukuba amanye wala magosa abanjwe ngelixa amanye athi ayibuyisa imali nje emva kokwanda kwezindaba. Owayengusodolophu womasipala waseBCM ngelo xesha uZukiswa Ncitha, washiya esikhundleni sakhe emva kokukhula kwezityholo zokuchaphazeleka kwakhe kwelibholo."	not available
sports	Kuphelile ngoonkqiyoyo kwindebe yehlabathi	"Ekugqibeli, oonqiyoyo banikezele emva kwamashumi alithoba nexesha elongezelelweyo emdlalweni. ICroatia lilizwe lokugqibela elithe lazibekela indawo kumjikelo olandelayo wendebe yehlabathi emva kokubetha iRussia ngo’4-3 kumapenela kumdlalo obunzima kakhulu ophele ebambene ngo’2-2, eSochi Stadium, namhlanje. AmaRashiya ancedwe ehamba emva yibhola efakwe ngentloko nguMario Fernandes – ngelishwa ongakwazanga ukuyifaka ipenela yakhe. UDomagoj Vida noDenis Cheryshev ngabona badlali bafake amagowuli weCroatia emdlalweni. Ilizwe laseCroatia liya phambili kufanelekile emva kokudlala umdlalo ophucukileyo ukusukela ekuqaleni kwendebe yehlabathi. Ngoku iCroatia ibonakala njengelinye lamazwe elinokuthi lithathe indebe yehlabathi kwiveki ezayo. IBelgium, iNgilane, iFrance neCroatia ngawona mazwe azakuthi alwele indawo kumdlalo wokugqibela kwiveki ezayo. 
   
Kuyiwe kwixesha lokuphumla iyinkwa nenkwa kungekho ibanakala ingathi ifuna ukugoba iphondo. Umdlalo uqale ngesantya esiphezulu, kanye ngendlela obulindeleke ngayo umdlalo. Ixheshiwe iRussia ngabadlali beRussia – kodwa abadlali beyo basemva baye baxhathisa nakubeni iCroatia ibizama ukuyivikiva amacala. Bekubonakala kodwa ukuba iRussia izimisele ukubhakuzelisa umnatha kwangoko emdlalweni. Umdlali oyifolosi, u-Artem Dzyuba, ezibalule ngokufaka amagowli kwindebe yehlabathi, ugcine abadlali beCroatia bexakekile emva. UDenis Cheryshev ufake igowuli elihle kakhulu elimshiye unozinti weCroatia, uDenjel Subasic, eme bhungxe emva kokufumana ibhola kuDzyuba kumzuzu wamashumi amathathu. Igowuli liyothusile iCroatia engakwazanga ukugqobhola kwiRussia izihlandlo eziliqela. Kwimizuzu elithoba emva koko, u-Andrej Kramaric, ufake igowuli lokulinganisa ngentloko. 
   
Abuye axhwithana la mazwe kwisigaba sesibini somdlalo. Uphantse wachitheka umphothulo ngethuba u-Ivan Perisic ekhaba imbumbulu yebhola ethintelwe yipali kumzuzu wamashumi amahlanu anesibhozo. Kwelinye icala uDzyuba weRussia unyanzele uDanjel Subasic ukuba asebenze ngethuba engquba ibhola ngentloko ebisuka  ekunene iphezulu. ULuka Modric uzibonakalisile kwakhona nanamhlanje ukuba ungumdlali ophezulu ngokuyibamba iCroatia iphantsi kohlaselo. Ebekwaluncedo kekambe naxa ihlasela iCroatia. Idlale kakuhle kakhulu iRussia phantsi koxinizelelo obelufakwa ngabadlali beCroatia. Iphelile imizuzu engashumi alithoba kungekho eliphumeleleyo. Amathuba ebekhona macala okuwuphetha umdlalo – kodwa akasetyenziswanga. Kumzuzu wekhulu uDomagoj Vida ifake igowuli lesibini ngentloko – yatsho yahamba phambili iCroatia. Mario Fernandes uphendule ngentloko kumzuzu wekhulu nesihlanu elinesihlanu. ICroatia iphumelele ngamapenela. 
Croatia: Danjel Subasic, Ivan Strinic, Domagoj Vida, Dejan Lovren, Sime Vrsaljko, Ivan Perisic, Luka Modric, Andrej Kramaric, Ivan Rakitic, Ante Rebic, Mario Mandzukic. 
Russia: Igor Akinfeev, Fedor Kudriashow, Sergey Ignashevich, Iya Kutepov, Mario Fernandes, Denis Cheryshev, Daler Kuziaev, Aleksandr Golovin, Roman Zobnin, Alexander Samedov, Artem Dzyuba."	not available
entertainment	Ayakhula amanani ababukeli bomdllaloISIDINGO	"ISIDINGO sibonakalise ukumimitheka ngokwamanani kwezi veki siphuma kuzo, oku kukhutshwe ngu-TV SA.  
Oku kukhula kuqhutywe kukugaleleka kukaRichard Lukunku odlala indima kaJean-Marc kwiSidingo. Kubusuku bokuqala (Mvulo, 9 Novemba), umthamo wababukeli balo mdlalo wonyuka ngomyinge ka30 % ekhulwini kwakobo busuku bunye. Ababukeli bonyuke ukusuka kwi-774 000 ukuya kwi 1,009,000.  
Kubusuku obulandelayo (Lwesibini, 10 Novemba) lo mdlalo wonyuke nge-57% kunolu suku lunye lweveki ephelileyo ( yonyuke ukusuka kwi-706 000 ukuya 1, 110, 000 yababukeli).  
Isidingo besiqikelelwa kumthamo we-807, 000 wababukeli kwiveki ye-45, nokuthe oko kwenyuka ukuya kwi-1,009, 000 kule veki iphelayo. Lo mdlalo khange uqabele ngaphaya kwesigidi sababukeli ukususela kwinyanga kaJulayi walo nyaka."	not available
politics	‘I-DA kudala ilinde izenzo zoozungul’ ichele’	Ayothukanga iDA eBhayi ziinzame zokuqethulwa kolawulo lorhulumente womdibaniselwano okhokelwe ngulo mbutho kulo masipala.	not available
sports	UNcikazi uzingomba isifuba ngomsebenzi weGolden Arrows emva kokuphumelela iQ2 Innovation	"Umqeqeshi weGolden Arrows, uMandla Ncikazi, uthi uzingoba isifuba ngomsebenzi omhle owenziwe liqela lakhe ukusukela oko kuthe kwaqala  isizini. Oku kuthethwe nguNcikazi emva kokuba Abafana Bes’thende benze imbali ngokuphumelela iQ2 Innovation okokuqala kwimbali yebhola ekhatywayo. Isibhengezo ngewonga elikhatshwe sisigidi esinesiqingatha serandi (R1.5-million) senziwe yiPSL ngoMvulo, ekuqaleni kwale veki. Ngumsebenzi omkhulu lo owenziwe nguNcikazi – othathe iintambo ezishiywa uSteve Komphela owasabela ubizo kwiMamelodi Sundowns emva kokuhamba kukaPitso Mosimane ekuqaleni kwesizini. 
Abafana Bes’thende boyise iSundowns ebiqhube kakuhle nayo kwiQ2 Innovation – eyasungulwa kwiminyaka edlulileyo ngelizama ukukhuthaza amaqela adlala kwiPSL. “Okubalulekileyo kuko konke kukubulela abadlali bethu nabaqeqeshi ngefuthe labo elithe lasinceda ukuze sikwazi ukuqokelela amanqaku amaninzi ngaphezulu kwamanye amaqela (akhe aphumelela iQI) emidlalweni esixhenxe,” utshilo uNcikazi ngovuyo olukhulu. 
“Ngenxa yomfutho senze imbali ngokuba liqela lokuqala KwaZulu-Natal eliphumelele into enjena. Ngaphezulu kwalo nto, amanqaku alishumi elinesithandathu esiwazuzileyo nemidlalo esiyiphumeleleyo mininzi ngaphezulu kunamaqela awakhe aphumelela iQ Innovation ngaphezulu. Andiqondi ukuba akhona amazwi anokucacisa indlela endizingomva isifuba ngayo ukuba yinxalenye yeGolden Arrows,” Impempe.com, imcaphule ngaloo mazwi uNcikazi. Umqeqeshi unethemba lokuba Abafana bes’thende baza kuloleka liwonga abalifumeneyo. 
“Endikuthandazelayo ngoku kukuba impumelelo yethu isilole ukuze sihlale sikulambele ukufumana iQ Innovation elandelayo. Lo nto singayenza ngokuqokelela amanqaku alishumi elinambini emaqeleni aseLimpopo aza kudlala nathi ebaleni lethu, iSugar Ray Xulu Stadium,” utshilo uNcikazi, onexhala kuba amaqela eza kuyijonga ngenye iGolden Arrows ukusukela ngoku. “Kufuneka sibambelele kwindlela esenza ngayo izinto ngoba okulindelwe kuthi kukhulu ngoku. Kumnandi kodwa ngoba iingqondo zethu beziphilile ngoba besingadlali neqela sibe sijonge indawo elikuyo,” utshilo uNcekazi.wabo."	not available
politics	Unyulo lovalozikhewu eMpuma Koloni	"Iziphumo zonyulo lovalozikhewu eBuffalo City ziphumile, apho iANC imkhusele ngempumelelo uWadi 21 ze neDA yenza njalo kwaWadi 18. 
 
KwaWadi 18, owenziwa yiVincent, Bunkers Hill, Nahoon Beach, Bonnie Doon neWoodleigh – uJason Scott McDowell weDA ebe qubisana noAndrew Michael Sokolich weANC kuquka noLiveni Quisto Sani weCOPE kwanoNosiphiwo Runqu weEFF.  
 
Le Wadi ivuleke isikhewu emva kokulahla esikhundleni koceba weDA uDavid P. Viaene. 
Ngokweziphumo iDA iyiphumelele ngo-95.92 weepesenti le Wadi. 
 
KwaWadi 21, equka i-N.U. 12 ne-N.U.13 Mdantsane, Mdantsane West kwaneRiverine, kuphumelele uEdwin Owen Mpumelelo Fini weANC ngo- 89.98 weepesenti. Le Wadi ivuleke emva kokubhubha kukaceba weANC uMlandeli Ngabayena. 
 
KwaWadi 21 iDA ayikhange ifake mgqatswa, nto leyo ethe yabangela ukuba uFini aqubisane noBeauty Nozibele Nongqele weCOPE kwanoLuyanda Vetyeka weEFF. 
 
Kusenjalo, iANC iluphumelele ugqatso kwaWadi 9 eNgquza Hill emva kokufumana iivoti eziku-61.21 weepesenti. Umgqatswa weANC uKholiswa Vava nguye ophumeleleyo ebetha uTony Ntshangase weAPC, Mandla Gogo weDA kwanoThandokazi Xhobiso weEFF. Le Wadi ivuleke isikhewu emva kokubhubha koceba weANC. 
 
Iphefumla ngezi ziphumo, iANC eMpuma Koloni ithe: “Ezi ziphumo zibonakalisa mhlophe ukuba iANC ngumbutho wabantu. Sibulela wonke umntu obonakalise intembeko kwiANC.” 
Yena uNqaba Bhanga weDA uthe: “Ndibulela  wonke umntu obe phumile izolo (ngoLwesithathu) ukuya kuqinisekisa ngotshintsho oluziswa yiDA eMpuma Koloni.”"	not available
sports	UKomphela ukhalela ukuhamba kukaLebese	"Emva kwexesha elide kukho amahum-hum ngokuhamba kukaGeorge Lebese kwiKaizer Chiefs, ude wahamba kwiveki ephelileyo. Uthathwe yiMamelodi Sundowns eneminyaka imgacele.  
Ukuhamba kwalo mdlali akumphathanga kakuhle uSteve Komphela – kodwa uye wanyamezela ngoba yinto efunwe ngumdlali. ULebese wawubeka wacaca kuTwitter umnqweno wakhe wokuya kwiqela elizakumdlalisa kwisizini entsha.  
Amasandawana akhawuleze enza umtsi kwakucaca okokuba uLebese akasakufuni ukudlalela Amakhosi. Kwezi sizini zimbini uLebese akasetyenziswanga kakhulu nguKomphela, kubonakala ukuba yiyo lonto ebangele ukuhamba kwakhe.  
“Akululanga ukuphulukana nomdlali onjengoLebese. Wafika emncinci kwiChiefs, wachitha iminyaka esithoba yonke. Ziyenzeka ezi zinto ebholeni, simnqwenelela okuhle,” utshilo uKomphela. 
Ukufika kukaLebese ziindaba ezimnandi kakhulu kuPitso Mosimane ngoba ngomnye wabadlali awamfuna efika kwiSundowns kwiminyaka eyadlulayo. Kwiveki ephelileyo uLebese udlale umdlalo wakhe wokuqala kwiDowns ebethwe kuwo yiMaritzburg United ngo’1-0 eLucas Moripe Stadium kwaye noPitso uye woneliseka.  
“Saqala iingxoxo ngoLebese neqela ebelidlalela kwiminyaka emine eyadlulayo – kodwa izinto zange zihlangane ngoko. Kufezeke iphupha likaPitso ngokufumana kwakhe uLebese no-Oupa Manyisa,” utshilo uThulani Thuswa. 
Iingxelo zithi iDowns ikhuphe imali engaphaya kwezigidi ezintathu  (R3.5 Million), ukanti iindaba  ebezisithi uMzikayise Mashaba angaya kwiChiefs ziphelele emoyeni.  
“Simthengile uLebese, akukho sivumelwano esithi iChiefs izakufumana abadlali. Akekho futhi nomdlali ozakuya kwi-Orlando Pirates,” uyibethelele lo nto uThuswa. 
ULebese noManyisa sebebhalisiwe nakwiCaf kwaye kubonakala ngathi bazakuba yinxalenye yeqela likaPitso athembele ngalo kulo nyaka.  
IDowns izakuvula isizini entsha yePSL neSuperSport United kumdlalo ozakube useLucas Moripe Stadium ngo’15:00 ngoMgqibelo."	not available
sports	UPitso uxhalabile kukonzakala kwabadlali	"IMamelodi Sundowns igalelekile kweli loMzantsi Afrika izolo emva kohambo lwaseKinshasa, apho ibethwe khona yi-AS Vita, ngegowuli elinye eqandeni kumdlalo womlenze wokuqala weCAF Champions League. 
ISundowns inikezele ngomzuzu wokugqibela kulo mdlalo, yavumela i-AS Vita ukuba ifake igowuli nekwazileyo ukuphumelela umdlalo ngalo. Iqela likaPitso Mosimane liza- kwenyuka iqhina xa lidlala, ne-AS Vita kumdlalo womlenze wesibini kwiveki ezayo, ePitoli.  
Ukuxakeka kweMamelodi Sundowns kwezi veki zimbini zizayo kuzakuchaphazela indlela elizakuqhuba ngayo iqela likaMosimane, kwaye naye imenzela ixhala loo nto. 
Ngomso iSundowns, ehleli kwindawo yokuqala kwiPremier Soccer League izakube ijamelene nePolokwane City e-Old Peter Mokaba Stadium, kumdlalo wePSL ngecala emva kwentsimbi yesixhenxe ngokuhlwa. Emva kwalo mdlalo phakathi kweSundowns neRise and Shine, ngoMgqibelo iSundowns iza- kwamkela iJomo Cosmos ehleli kwindawo yesibini ukusuka ekugqibeleni kwiPSL.  
Lo umdlalo uzakudlalelwa eLucas Moripe Stadium ngokuhlwa ngoMgqibelo. Ayiphelelanga apho kuba ngoLwesibini iSundowns izakungquzulana ne-AS Vita kumdlalo womlenze wesibini bakugqiba balungiselele i-Orlando Pirates, kumdlalo weNedbank kulo Mgqibelo uzayo. 
Ixhala likaMosimane kukuba ukutshintshwa tshintshwa kweqela kungachaphazela indlela abadlala ngayo abadlali bakhe. 
“Ngokwalo mzuzu imeko ayikhontle kuba sinabadlali abambalwa abenzakeleyo, kodwa sinethemba lokuba singabuyisa abadlali abathile kweminye imidlalo,”utshilo uMosimane."	not available
sports	Udiza izicwangciso zakhe zombhoxo!	"Nangona ihlabathi lisephantsi koxinizelelo ngenxa yekhorona egqugqisayo nemise ubomi babantu nezinto ezininzi – kodwa abantu abaninzi bakhangela indlela abonokuguqula ngayo izinto.  
UYanga Dyosi, 26, odlalela iqela laseTsholomnqa ekuthiwa yiBlack Eagles, ngomnye wabadlali bombhoxo abasafuna ukwenza izinto ezinkulu.  
Le ndedeba yase Tsholomnqa yakhetha umdlalo wombhoxo iselula ngenxa yothando, ngoku izimisele ukusebenzela ukukhula ngakumbi kuwo ukuze kubonakale umzila.  
“Ndazibula ukuwudlala umbhoxo eZweliyandila High School ephaya eTsholomnqa. Kwakukho imidlalo yamaqela abadlali abaselula, ngeloxesha ndandiphantsi kwezandla zamadoda amabini – uKweliti noFani.  
“Ukukhula kwam embhoxweni kwenzeke phakathi kuka-2009 ukuya ku-2010 ngethuba ndisenza uGrade 7 noGrade 10. Kunyaka olandela lowo, bendinguKapteni weFNB Classic Clashes,” utshilo uDyosi. 
Njengomntu owazimisela kwantlandlolo, uYanga waye wathathwa yiBlack Eagles eyeza ibaleka ngethuba engumdlali weqela lombhoxo laseWalter Sisulu University.  
UYanga uxelele eliphephandaba okokuba umbhoxo umdibanise nabantu abaninzi anobuhlobo ngoku watsho ebhengca nesicwangciso sakhe sokudlalela iBulldogs xa sele kugabuke ikhorona kunyaka ozayo. 
 “Ukudlalela iEagles kwenze umahluko omkhulu ngoba eWSU besibaninzi kwaye kunzima ukufumana ithuba lokuzibonakalisa isakhono ebaleni.  
“Babebaninzi abandlali eWSU – kodwa ukuya kwethu emaqeleni ohlukeneyo kwaye kwanceda ngoba nam ndatsho ndakwazi ukudlala umdlalo opheleleyo. Emva kwale nto yekhorona, ndifuna ukugqiba izifundo zam ngoba ndifuna ukujongana nombhoxo kuphela. Ukuba kungenzeka lo nto, into yokudlalela iBorder Bulldogs yinto eza kuba phambili kum,” utshilo uDyosi odlala njengeProp ebaleni. 
“Into engase yenziwe kubekho inkqubo ecacile esetyenziswayo. Kungakuhle ukuba kungakho indlela yokuqokelela abadlali ndawonye ukuze bafumane uqeqesho. Lo nto inganceda ngoba kubekho abadlali abakulungeleyo ukungena xa kukho abadlali abathathwe ngamaqela amakhulu. Ikhona imbetheko ngoku ngoba abanye abadlali badlaliswa bengekavuthwa kakuhle baphinde bagxekwe xa izinto zingabahambeli kakuhle,” uvale ngaloo mazwi uDyosi."	not available
entertainment	Uphumelele imbasa ngenxa yesiXhosa	"UMBHALI woncwadi lwesiXhosa, uMadoda Ndlakuse, uphinde wafumana ingqwalasela ngomsebenzi wakhe wokuphuhlisa nokugcina ulwimi lwesiXhosa. 
UNdlakuse ufumene imbasa yesiXhosa Literature kwiPanSALB Multingualism Awards ebezibanjwe kutshanje. 
Kweli candelo lesiXhosa ebekhuphisana noAyanda Billie noGqr Guzula abakwangababhali. 
“Ikakhulu kujongwa umntu oye wangumzekelo ekuphuhliseni uncwadi lolwimi lwenkobe kwangaxeshanye ekwangumgcini wolu lwimi nothe wasebenza ngokuzimisela kakhulu. Luvuyo kakhulu kum ukunikwa le ngqwalasela yiPanSALB,” kutsho uNdlakuse. 
Le nzalelwane yaseMdantsane sele ikhuphe iincwadi ezinjengoMhla Latsh’ iBhayi, Iingcinga Zendoda neZitshanguba Zentlalo kususela oko yaqala ukubhala ebutsheni beminyaka yoo2000. 
“Ndingatsho ndithi oku kuthetha ukuba xa usenza into oyithandayo yenze kakuhle, uyenza ngokuzimisela. Imingeni odibana nayo ebomini ayimele ibe sisizathu sokuba utyhafe okanye uyeke,” kucebisa lo mbhali. 
Le mbasa iza emva kwembasa yeNadine Gordimer Short Story efunyenwe ngulo kaNdlakuse kwiSouth African Literary Awards kunyaka ophelileyo. 
Ukanti phambi koko ebekhe wachongwa njengomnye wabantu abalikhulu abangumzekelo eMzantsi Afrika. 
UNdlakuse uthi eli wonga lithetha lukhulu kuye njengoMququzeleli weeProjekthi zakwaNal’ibali. 
“Ngokuba ndiqeqesha ootitshala ukuze bafundise abantwana bonwabile, ndiqeqesha amatshantliziyo oncwadi nabo basuka kwiiNGO ezidlala indima enkulu kwimfundo yabantwana. Ubukhulu becala ndisebenzisa amandla ebali okanye okubalisa ukuze umyalezo ugqithe, sitsho sibe neentsapho ezikuxabisayo ukufunda, ukuncokola nokubaliselana,” utshilo. 
Lo mbhali ukwathi ukuzimisela kuza nomvuzo. 
NgeyoMsintsi, uNdlakuse uza kube ekhupha iincwadi ezintsha ezintathu, enye kuzo uthi ingobomi bakhe."	not available
sports	Abekarati eQonce bayilungele itumente yehlabathi kunyaka ozayo	"Ngokuhamba kweminyaka, umgangatho kwicandelo lekarati uye unyuka. Uphinde wafumana ufunqu emva kokuba ishumi elinane lonke labadlali laseMpuma Koloni liqhube kakuhle kwitumente yekarati ekuthiwa yiKimura Shukokai South African Karate Championship ebibanjelwe eKapa kwinyanga ephelileyo. Konke oku kwenziwe ngabadlali abaphantsi kwesandla sikaMnu. Zolani Siswana okhokela iziko lophuhliso ekuthiwa yiBukho Samurai Karate Academy yaseQonce. Seyinethuba iBukho Karate Academy imane izibonakalisa kwiitumente zoMzantsi Afrika. Eyona nto ephambili ebiyelwe ngabadlali kwitumente ebiseKapa ibikukulwela ukufumana iindawo eziphambili ukuze bakwazi ukuya kwitumente enkulu yezizwe zehlabathi. 
Yenzekile lo nto futhi ukuqhuba kakuhle kweqela kuphakamise iMpuma Koloni. Phakathi kwabadlali ababuye bezuze iindawo eziphambili kubalwa uNqobile Tolo, uLuthando Mjaji, uMissi Inam Vena, uMavhungu Fali, uSiphenathi Markus, Abongile Notshulwana, Anethemba Fani, uZubenathi Markus, uLinamandla Siswana noKungamandla Mahlaza. Inkokeli yeBukho Karate Academy izamkele ngovuyo olukhulu iziphumo eziveliswe ngabadlali ngokwahlukanga kwamanqana ekarati kwitumente ebivavanya umsebenzi abawenze ejimini. “Umsebenzi omhle owenziwe ngabadlali beBukho Academy uyasichulumancisa kakhulu,” utshilo uSiswana ethetha neli phephanda. 
Ngaphandle kwamathandabuzo, inkqubela eyenziwe liqela lakhe iphakamisa iMpuma Koloni njengezinye iindawo okhula kuzo umdlalo wekarati eMzantsi Afrika. “Iphondo lethu silibeke endaweni entle kakhulu. Okunye okuhle ngokwenzekileyo kukuba nomdlalo wekarati uyaphucuka, ingakumbi kwindawo yaseQonce – apho sizinze khona. Sifuna ukwenza ilizwi lombulelo omkhulu ebantwaneni nasebazalini babo. Ngoku ndingatsho ukuba sikulungele ukukhuphisana nabadlali bamanye amazwe kwitumente yehlabathi eza kube ikwinyanga yeKhala kunyaka ozayo apha eMzantsi Afrika,” utshilo uMnu. Siswana."	not available
sports	Amakhosi enze adume ngazo kwiMacufe Cup	"Amakhosi aphinde enza adume ngazo xeshikweni ephumelela iMacufe Cup ityeli lesithathu iminyaka ilandelelanda ngokubetha iBloemfontein Celtic kumdlalo obukwizinga eliphezulu eFree State Stadium ngale njikalanga yanamhlanje. IKaizer Chiefs ibethe iSiwelele ngamagowuli amabini eqandeni (2-0) ebaleni ebeligcwele lithe qhu ngabalandeli bebhola ekhatywayo. Amagowuli amabini afakwe ngumdlalo othe waqaqamba emdlalweni uLebogang Manyama noDumisani Zuma – ongene kwisiqingatha sesibini emdlalweni. USteve Komphela unike ithuba lokudlala inkitha yabadlali bakhe abangaqhelanga kudlala kwimidlalo yePSL. Nayo iKaizer Chiefs izenzile iinguqu kwelayo icala – kodwa kwiqela labadlali abaqale umdlalo bekukho abadlali abafana noGustavo Paez, uGeorge Maluleka, uErick Mathoho noManyama. 
Umdlalo wona ube mhle kwasekuqaleni kwawo. Lo nto ibonakaliswe kukusukelana kwamaqela omabini emdlalweni. Nangona iMacufe isetyenziswa njengomdlalo wokuvavanya abadlali – iChiefs ibonakalise ukuzimisela ngokudibanisa iziqwayi zayo zabadlali. UManyama, uPaez noWillard Katsande bebeyinto ibila kubadlali beCeltic basemva – kodwa abakwazanga ukuwafaka amathuba aliqela abawafumenyo. Aliqela naphoswe ngabadlali beCeltic phambi kwepali zeChiefs. Izinto zijike ngomzuzu wamashumi amathathu ngethuba uManyama ebhakuzelisa umnatha ngebhola eshiye unozinti ethe natya phantsi isuka kwicala lasekunxele. UJacky Motshegwa ulifumene ithuba lokufaka igowuli lokulinganisa – kodwa ibhola yakhe ibhabhe phezulu lee ezipalini. 
Nakubeni kungafakwanga gowuli kwiChiefs – kodwa unozinti wayo uBruce Bvuma ebexakekile kakhulu. Emva kokuba uGiovanni Solinas efake abadlali abafana noBernard Parker, uZuma noSiphelele Ntshangase – kuye kwakho umahluko ngoba iChiefs iye yawulawula ngokupheleleyo umdlalo nakubeni iCeltic ibimane ukufumana loo mingqandandana yamathuba. UZuma uvalele emnatheni igowuli lokugqibela emva kokunikelwa ibhola entle nguParker phakathi emhlabeni kanozinti weCeltic. 
  
Bloemfontein Celtic: Chaine, Sam, Mofokeng, Motshegwa, Lingwathi, Letlabika, Maloisane, Maema, Letsoalo, Shikweni, Nyundu. 
Amalalela: Ranthimo, Mpusana, Mangweni, Mashikinya, Gordinho, Abondo, Mabasa, Phalane, De Jongh, Mvana, Khasipe. 
Kaizer Chiefs: Bvuma, Moleko, Mathoho, Booysen, Ntiya-Ntiya, Jayiya, Mahlasela, Katsande, Maluleka, Manyama, Paez. 
Amalalela: Petersen, Parker, Ngezana, Ekstein, Zuma, Ntshangase, Zulu."	not available
sports	‘Lindiphe iKrismesi ihashe lam’	"UMNINI kaAndazi, ihashe laseTyekelebende eDutywa elithe layintshatsheli kowona mdyarho mkhulu kwiBerlin November, uthi ihashe lakhe limphe esona sipho sihle kunene seKrismesi. 
Oku kuza emva kokuba uAndazi ewashiye onke amahashe akwinqanaba lesilungu kukhuphiswano leBerlin November obelubanjelwe eBerlin kufuphi neQonce kuMgqibelo esiwushiya ngasemva. 
U-Andazi ebejongene nolona khuphiswano luluqilima nanjengoko kumagqibela kankqoyi ebekhuphisana namahashe alishumi elinesibini aquka ihashe laseNdevana eQonce, uTshilisi, othe waphuma indawo yesibini. 
Ngokuphuma indawo yokuqala, umnini kaAndazi uNkunzi Ntantala uthe wazuza iR50 000. Ethetha nephephandaba I’solezwe uNtantala uthe: “U-Andazi uyenze intliziyo yam yachulumanca kakhulu, indivuyisa kakhulu into yokumbona eyintshatsheli yeBerlin November. Bendinako kodwa ukoyika ekuqaleni kuba kaloku uAndazi ebekhuphisana namahashe asemgangathweni.” 
Kusenjalo kukhuphiswano lamahashe esiXhosa, indawo yokuqala iphunyelelwe nguMhlabangulo, ihashe laseTaleni eDutywa naye othe wazuza iR50 000. Kumahashe omhambo, indawo yokuqala iphunyelelwe nguNdodayibuzwa, ihashe lakuTsolo elithe lazuza iR4 000. 
Ngaphandle nje kwempumelelo nokonwaba kwabantu kwiBerlin November, imicelimngeni ikhona kumalungiselelo ale midyarho. Abaququzeleli bale midyarho bebemanxadanxada besusa abantu abebevalele amahashe kwindawo yokuphela komdyarho – ezintanjeni. 
sithandiwe.velaphi@inl.co.za"	not available
politics	Amasi abekwe elangeni eBhayi	"ZONKE iindlela zijonge kwisixeko saseBhayi kule mpelaveki apho uMongameli Jacob Zuma, obebhiyozela usuku lokuzalwa lweminyaka engamashumi asixhenxe anesine (74) izolo, azakube esothula intetho malunga nomqulu wezithembiso we-ANC kunyulo loomasipala. Kucace nakuthathatha ukuba iNelson Mandela Bay kutsalwana ngayo ngamaqela ezopolitiko. Yi-ANC ngapha, efuna ukukhusela ulawulo lwayo kulo masipala, logama kwelinye icala iyiDA efuna ulawulo kwesi sixeko. 
Bekela bucala iDA ne-ANC, nanku umbutho we-EFF kwane-United Front zinkqonkqoza. Akukho mathandabuzo kwelokuba i-EFF izakwenza ifuthe kunyulo loo masipala eNelson Mandela Bay. Okungekacaci kokokuba lifuthe elingakanani elizakwenziwa yi-United Front kulo masipala. 
Ngethuba ethetha eMonti kunyaka ophelileyo, * -Athol Trollip (inkokeli yeDA eMpuma Koloni kwanomgqatswa wosodolophu eNelson Mandela Bay) wadiza ukuba lo mbutho awuzimiselanga kwenza nkazathi (coalition) neminye imibutho emva kweziphumo . 
“Ezona njongo zethu kukubona i-ANC isehla, ifumana iivoti ezingaphantsi ko-50%. Siza kwenza inkazathi nemibutho yezopolitiko ephikisayo xa oko kufanelekile. Ngokokubona kwethu iNelson Mandela Bay singayiphumelela nokuba asenzanga nkazathi,” watsho uTrollip kwinqaku elapapashwa liphephandaba I’solezwe lesiXhosa ngowe-20 kuTshazimpuzi nyakenye. 
Ngokokuqaphela izinto, umbutho we-ANC uyaluva ulwamvila lwemibutho efuna ukuthabathela ngakuyo ulawulo lwaseNelson Mandela Bay. Kungesosizathu umqulu wezithembiso (manifesto) walo mbuto uzokuphehlelelwa eBhayi ngoMgqibelo."	not available
politics	Ikhabhinethi yaseNtshona Koloni	"INkulumbuso yaseNtshona Koloni, uAlan Winde, uchonge abaphathiswa bamasebe ngolu hlobo.  
ElokuHlaliswa koLuntu: Tertius Simmers; ElezeMali noQoqosho: David Maynier; EloPhuhliso loLuntu: Sharna Fernandez; Isebe loRhumento lwaseMakhaya nezeNdalo: Anton Bredell; Isebe lezoThutho neeNkonzo zoLuntu: Bonginkosi Madikizela; Isebe lezoKhuseleko: Albert Fritz; ElezoLimo: Ivan Meyer; ElezeMfundo: Debbie Schafer; ElezeMpilo: Nomafrench Mbombo. EleNkcubeko neMidlalo: Anrouz Marais."	not available
politics	Awongwe ngeembasa amaqumrhu karhulumente	"Awongwe ngeembasa enconywa ngomsebenzi omhle wazo amaqumrhu aphantsi korhulumente weMpuma Koloni yi-ofisi yomphicothi-zincwadi jikelele uKimi Makwetu.  
UMakwetu wenze oku ngethuba etyelele iPalamente yeli phondo eBhisho nalapho athe wanabisa indlela aqhube ngayo amasebe karhulumente weMpuma Koloni ekusebenziseni imali karhulumente.  
Amaqumrhu karhulumente aquka iEastern Cape Rural Development Agency, Eastern Cape Provincial Arts and Culture Council, Eastern Cape Socio Economic Consultative Council, East London IDZ, Eastern Cape Parks and Tourism Agency neEastern Cape Gambling and Betting Board afumene iimbasa ezincoma indlela ezi Arhente ezithe zasebenzisa ngayo imali yabarhafi. 
 Ethetha namalungu ePalamente yeMpuma Koloni uMakwetu uthe eli phondo lelokuqala ukufumana ingxelo yalo yomphengululi zincwadi.  
“Siyakhuthazeka kakhulu ngumkhondo othathwa ngamasebe karhulumente kunye nee-Arente eziphantsi kukarhulumente, kuba likhulile inani lamasebe afumene ingxelo encomekayo noko,” uthethe watsho uMakwetu. 
Amasebe afumene imbasa ngenxa yengxelo zawo ezicocekileyo (clean audit) mabini kuphela lisebe elijongene nengxowa-mali yephondo kunye nesebe lokhuselo loluntu.  
“Ukuphucuka kolawulo kwiindlela ezisebenza ngayo iimali zikarhulumente, isikhokelo esicacileyo kubaphathi bala masebe zezinye zezinto ezibangele ukuba ezi Arente kuquka namasebe zifumane ingxelo ezicocekileyo zezimali,” utsho uMakwetu. 
 Uthi ukungenelela kwabaphathi ngexesha elifanelekileyo kubangele ukuba imali karhulumente yenze umsebenzi obekumele ukuba iwenzile kungekho mali ilahlekayo.  
Lo kaMakwetu uncome inkokheli zamasebe ahlukileyo karhulumente ngomsebenzi wazo wokugcina iincwadi zezimali zihamba ngendlela esemthethweni. 
Ongumphathi weEast London IDZ uSimphiwe Khondlo udlisela ngendlela abasebenze ngayo ukuze bakwazi ukufumana ingxelo engenachaphaza.  
“Ukucoselela xa sisebenza sigxile kumgaqo esiwunikwa ngumthetho olawula indlela emayisetyenziswe ngayo imali karhulumente (PFMA) yeyona nto yenze ukuba sifumane ingxelo ecocekileyo,”  utsho uKhondlo. 
Uthi ngaphambili iEast London IDZ ibisoloko ifumana ingxelo engagqibelelanga ngenxa yokungafumaneki kwempendulo kwindlela esetyenziswe ngayo imali.  
Ukanti usihlalo wekomiti ejongene nophengululo zincwadi kwiEastern Cape Rural Development Agency uSabatha Mbalekwa uthi benze amalinge amaninzi ukuze bakwazi ukufumana le ngxelo.  
“Ukuqeshwa kwabasebenzi abafanelekileyo kwiindawo ezifanelekileyo, injongo ezicacileyo kumsebenzi wonke, kufuneka ujongwe rhoqo ngenyanga nangekota iindlela ezisebenza ngayo iimali zikarhulumente ukuze sinqande umonakalo onokwenzeka,” uthethe watsho uMbalekwa."	not available
entertainment	UChris Brown ubuyela eMzantsi Afrika!	"UCHRIS Brown, noyimvumi yomculo we-R&B ubuyela eMzantsi Afrika ngenyanga yeKhala. 
UBrown, uzakube etsholoza kwiMother Of All Parties ezakubanjelwa eKings Park Stadium eThekwini ngomhla we-2 kweyeKhala/Julayi. Le khonsathi izakubanjwa ngempelaveki enye neDurban July. Kulo mcimbi, kulapho sakubona uChris Brown esabelana ngeqonga neemvumi zeli nezangaphandle.  
Amatikiti esi siganeko aqala kwi-R450, aze lawo akwibakala le-golden circle axabise i-R750.  
Abalandeli bangathenga itikiti le-VIP lounge, neliquka iVIP Parking, indawo ekhethekileyo kwindawo yentselo, i-waiter, indlu yangasese kwakunye nokungena kwisango labucala ngexabiso le-R1800.  
Amatikiti ayathengiswa ukuqala ngoLwesibini (24 kuCanzibe) eComputicket. 
isibhalo@inl.co.za"	not available
politics	Lanquma inqatha eMnquma	"Umbutho wabathengisi-zitalatweni, iButterworth Hawkers Association uthi unethemba lokuba ibutho looKhetshe alizokukhetha phela emasini kwityala likaManejala woMasipala waseMnquma, uSindile Tantsi. 
UTantsi ubekwa izityholo zorhwaphilizo, ubuqhetseba kunye nokwehlisa ngomlenze imali. 
IButterworth Hawkers Association exhasa uTantsi, ithi wonke ubani obandakanyekayo kwezi zityholo kufuneka abanjwe ayokuphendula ezinkundleni. 
Lo mbutho ukuthethe oku emva kokuba ooKhetshe bedize ukuba baphanda unobhala wombutho we-ANC kwingingqi ye-Amathole uTeris Ntutu, nobandakanyekayo kwezi zityholo. 
Unobhala walo mbutho uNonkanyiso Voyi, uthe wonke ubani obandakanyekayo kufuneka aziswe kwiinkundla zamatyala azokuphendula, kungakhethwa iphela emasini. 
“Sibonile unobhala we-ANC kwingingqi ye-Amathole uNtutu evela kumaphepha ndaba malunga nokubandakanyeka kwakhe, sifuna ukubona kuye ukuba kuza kuthwani” utshilo uVoyi. 
Uthi uTantsi bazakuhlala bemxhasa kuba ungumntu ofikelelekayo kwaye basebenzisana kakuhle naye. 
Lo kaTantsi ebevele ngaphambi kwenkundla kaMantyi eGcuwa okokuqala namhlanje oko wabanjwa ngoLwesibini kwiveki ephelileyo. 
Ukanti kwakulindeleke ukuba avele ngoLwesithathu, kodwa ngenxa yokuba wathi akaphilanga lahlehliselwa uLwesine ityala, apho umtshutshisi waxelela inkundla ukuba uTantsi udluliselwe kwisibhedlele saseMonti, watsho enikezela ngephepha likagqirha elichazayo. 
Inkundla yagqiba kwelokuba xa eziva ngcono izakumbiza, ze yanika ibheyile ye-35 000 yeerandi lowo atyholwa naye uSive Nombembe ongusomashishini owaziwayo eGcuwa. 
Namhlanje inkundla imnike ibheyile ye-40 yamawaka eerandi emva kokufaka isicelo sayo ngengxelo efungelweyo, apho azibophelele khona ukuba uzakusebenzisana nengalo yomthetho. 
Lo kaTantsi ebecele ibheyile yeR35 000, kodwa inkundla yathi ngenxa yobuzaza betyala ajongene nalo ifuna ahlawule imali ethe xhaxhe ukuze asebenzisane neenkundla zamatyala ngalo lonke ixesha. 
Kodwa sekunjalo, ubonakale onwabile ngokunikwa kwakhe ibheyile njengoko ebesele echithe iintsuku ezisixhenxe ephantsi kweliso lamapolisa nangona ebengaphilanga. 
Imoto eluhlobo lweMercedis Benz ekuvakala ukuba wayithengelwa nguSive Nombembe njengombulelo emva kokufumana ithenda kwamasipala, ithathiwe ngabaphandi betyala njengoko befuna uyisebenzisa njengobungqina xa kuqhuba ityala. 
UNombembe noTantsi abanezityholo ezifanayo, ityala labo limiselwe umhla wamashumi amabini anesixhenxe kuMatshi walo nyaka ukuze kwenziwe uphando oluphangaleleyo."	not available
politics	Umnqweno webanjwa elilinde ukuxhonywa	"Udliwanondlebe ndalwenza eDutywa kwilali yaseMunyu noNomalizo Nyovu. Ngalo mhla kwakungcwatywa amathambo kaThembekile Titus Nyovu owaxhonywa kwintolongo enkulu yasePitoli ngenxa yesityholo sokufuna ukubhukuqa umbuso wabaMhlophe. 
Umdla wam yayikukuva ukuba kwasala kusenzeka ntoni ekhayeni lakhe bakuba bevile ukuba ngosuku oluthile uza kujingiswa ngentambo ade abhubhe. Ndandifuna ukuva umyalezo awawushiyayo. 
Amazwi okugqibela enziwa ngumntu okubone kusiza ukufa kwakhe abalulekile kuba asisipili sezinto azixabisileyo nanqwenela ukuba zishiyeke zisenzeka. 
UYesu Krestu emva kokuba ejingiswe emnqamlezweni wathetha amazwi asixhenxe. Elokuqala lalisithi, ‘Bawo baxolele kuba abakwazi abakwenzayo,’ elokugqibela lalisithi, ‘Bawo ndiwunikela ezandleni zakho umphefumlo wam.’ 
USocrates isilumko senzulu-kuqiqa saseAthens kwelamaGrike wamangalelwa ngesityholo sokonakalisa ulutsha lwaseAthens ngokulufundisa isifundo senzulu-kuqiqa esasilwenza ludelele unqulo lwaseAthens. Wagwetywa yinkundla ukuba akhethe ukubhacela kwelinye ilizwe okanye ukufa ngokusezwa ityhefu. 
Wakhetha ukufa kunokuba ashiye ilizwe lakhe alithandayo. Amazwi akhe okugqibela yaba ngumyalezo wokuba umhlobo wakhe uCrio aze anikele ngenkunzi yenkuku kuAsclepius ekwakukholelwa ukuba unamandla angumangaliso okuphilisa nawokubuyisela abantu ababhubhileyo ebomini. Xa unikele ngenkunzi yenkuku ezinye zisala ekuseni zikhala zivusa abantu. 
UWilliam Tyndale owayesisifundiswa sasemaNgesini esasikhokela intshukumo yoqhekeko ecaweni (Protestant Reformation) wanyola esweni umbuso wamaRoma necawe yawo ngokuthi abengowokuqala ukuguqulela esiNgesini iBhayibhile eyisusa kwiilwimi ezibalulekileyo isiHebhere nesiGrike. IsiHebhere lulwimi ekukholelwa ukuba uThixo wathetha ngalo noAdam eEden. 
UWilliam Tyndale wagwetywa wabulawa ngokukrwitshwa ngentambo, saze isidumbu sakhe satshiswa kumlilo obhabhazela amadangatye. Amazwi akhe okugqibela ayesithi, “Bekunga amehlo eKumkani yasemaNgesini angavuleka.” 
Lithi ibali kulaa ntilongo yasePitoli bekufika uNothimba weNkundla ezokukuxelela ukuba isibheno sakho siwe phantsi ngoko ke uza kuxhonywa.  
Ngelo xesha abagcini-mabanjwa bebekhwaza bathi, ‘ibhatyi nedilesi. Ibhatyi sesi sinxibo uza kusinxityiswa xa ujingiswa. Idilesi yeyomntu obhalise yena oza kuyaleza kuye izinto zakho xa ufikelwa kukufa uwedwa. 
Umntu ebehlaliswa yedwa kwisisele esincinci iintsuku ezisixhenxe egcadwa, eqhotswa ngumvandedwa. Ebegadwa ukuba angazibulali. Rhoqo ngosuku ebexelelwa inani leentsuku eziseleyo phambi kokuba axhonywe. 
Belikhona ithenjana ebelinikwa lokuba kukho ifoni enokukhala xa umongameli woMzantsi Afrika ethe wanemfobe yokumxolela ngomhla wokuxhonywa. 
Ngaloo mhla ebenyuswa izitepusi ezingama52 phambi kokuba afike kwisiphelo sobom bakhe. 
UThembekile Nyovu uNcibane, umCirha, uNojaholo ngomnye wabaxhonywayo. Unina yayinguThonisi intombi yakwaFibi emaBambeni. Umkakhe yayinguNomfobe, intombi yakwaQhweshana, uMaTshezi, umntwana wabo yayiyintombi egama linguMkabham. Waxhonywa intombi yakhe inonyaka onesiqingatha. 
Wemka esiya kusebenza ePaarl eKapa esandula kuzeka. Ngomhla wokumka kwakhe kwaxhelwa igusha esenzelwa umphako, kanti bayamgqibelisa. 
Kuthiwa kwafika ipolisa eligama linguSoyizwaphi kowabo eMunyu eDutywa lizokuthatha umkhuluwa wakhe uMulugweni Morgan Nyovu limsa ePitoli ukuba aye kuthetha nomntakwabo okokugqibela. 
 Akufika ePitoli bathetha bohlulwe ludonga kuvele amehlo kuphela. Wajika ke umntakwabo wabuyela ekhaya akuba exelelwe ukuba ujingisiwe wafa ngomhla we14 Oktobha 1963. Ikhaya ladibanisa izizalwane baxhela igusha yokuhlamba izandla ngelimkhululayo. 
UNomalizo Nyovu owayeye ePitoli ngethuba kugrunjwa amathambo uthi: “Xa wayesiya kuxhonywa wayeqhutywa liBhulu elide eliphethe umpu, enyuka izitepusi ezingama52. Ingathi ngekwakubhetele nokuba babesuke babadubula kube kanye kunala ndlela bababulala ngayo. 
Utatomncinci umntu owayeye kuthetha naye phambi kokuba axhonywe wathi ‘umntakatata ndimgqibele sithetha, esikrobeni eveze nje amehlo kwaba kukuphela, zange ndimbone umzimba’.  
Into awayiyalezayo yaba ngumntwana wakhe uMkabham. Wathi ukuba inkosikazi yakhe igqibe ekuthini ibuyele kowayo ize imthathe umntwana ayokukhuliselwa kuMhala kudade wabo uNomplanto owendele emaNywabeni kwaNgqakoshe. 
Kodwa ke inkosikazi zange ivume ukwenza loo nto yagoduka naye kodwa emane esiza apha kowabo. Wade wenda uMkabham esenza loo nto, esendela kwaHlathi emaMfeneni kwaNgqotyeni eNgxakaxa. 
UMkabham ubhubhe ngoSeptemba kulo nyaka uphelileyo (2017), engenamfanekiso kayise ukuba ngumntu onjani.”"	not available
sports	Serena: Kumnandi kakhulu ukuphumelela iWimbledon	"USerena Williams uphindile kwakhona! Le ntokazi engurhasatsha kwintenetya yamanina izenzele imbali kwakhona ngempelaveki ngokuthi iphumelele iGrand Slam ityeli lamashumi amabini anesibini ngempelaveki eCourt Centre.  
Ngoku ulingana ncamashi negqala lentenetya uSteffi Graf. USerena uphumelele indebe yakhe yesixhenxe kwiWimbledon ekwindawo yokuqala ngokwamanqwanqwa ehlabathi. Ubethe umdlali ophantse wamsokolisa * -Angelique Kerber kumdlalo wamagqibela kankqoyi ngoMgqibelo ngo: 7-5, 6-3. 
 UKerber, waseJamani ngokuzalwa, ukhe waxhathisa emdlalweni, kodwa ngenxa yamandla namava kaSerena uye wanikezela. “Kumnnandi kakhulu kum ukuba kwindawo endikuyo. Oko * -Angelique undenza ndidlale intenetya esezingeni eliphezulu,” utshilo uWilliams emva komdlalo. 
Le ntokazi yawa seyikufutshane ngo-2015 emva kokubethwa kwi-US Open, Australian Open nakwiFrench Open. Nangona kunjalo, uSerena Williams uyayivuyela indebe yakhe yamashumi amabini anesibini kakhulu. “Ewe, kumnandi kakhulu ukufumana iWimbledon ityeli lamashumi amabini anesibini, kudala kakhulu ndizama ukufikelela kuyo. Ekugqibeleni, imbali yenzekile, imnandi lo nto kakhulu,” utshilo uWilliams. 
Le ntokazi ithi zange ikuvumele ukubethwa kwayo eNew York, eMelbourne naseParis kuyitheze amandla, endaweni yoko iqinise ngakumbi emdlalweni wayo. UKerber uvumile ukuba uSerena yintshatsheli evunyiweyo. Belubhalwe ebusweni kuSerena Williams uncubo ngethuba ephakamise ipleyiti yakhe ebikhatshwa yitsheki yezigidi ezibini ezinesiqingatha zeedola zaseMelika [$2,5-Million].  
Khange kuphelele apho ngoba uSerena uye wahlangana nosisi wakhe uVenus babetha uTimea babos noYaroslava Shvedova ngo:6-3, 6-4 baze baphumelela indebe yeWimbledon edlalwa ngabantu ababini."	not available
sports	Makazole Mapimpi: Ukusuka kwaMoni ukuya eJapan	"Kuya mchwayitisa uMakazole Mapimpi ukuba yinxalenye yabadlali abayokumela uMzantsi Afrika kwiNdebe yeHlabathi eseJapan.  
Le ndedeba iphakathi kwabadlali abangamashumi amathathu ananye abachongwe ngumqeqeshi waMabhokobhoko, uRassie Erasmus, abanikwe uxanduva lokuqinisekisa ukuba igama loMzantsi Afrika liyabhalwa kwakhona kwindebe yeWebb Ellis ngomhla wesibini kweyeNkanga. 
UMapimpi uthi kuyamvuyisa ukuxwaya amathemba oMzantsi Afrika yaye uyayiqonda ukuba luxanduva olukhulu. 
“Kuyandivuyisa ukuba kwiqela eliya kwiNdebe yeHlabathi ngoba ukuqala kwam ukudlala umbhoxo zange ndiyicinge eyokuba ndakuze ndibe yinxalenye yeqela lesizwe, ingakumbi eliya kwiNdebe yeHlabathi lithenjiwe ngabantu. Ndiyakholwa ukuba sonke singabadlali siyayiqonda ukuba sinoxanduva olukhulu ngoba sithenjwe kakhulu ngabalandeli,” uMapimpi utshilo. 
UMapimpi, 29, ubulele bonke abantu abamncedileyo embhoxweni.  
“Ndibulela kuye wonke umntu ondincedileyo embhoxweni ngoba mna ekuqaleni zange ndiyicinge le nto yombhoxo ukuba ingafikelela kweli nqanaba. Ndibulela wonke umntu ozidinileyo wandikhulisa kuquka nabasekhaya. Ndiyanithembisa, xa ndinikwe ithuba ndiza kuzimisela kangangoko ndinako eJapan,” utshilo uMapimpi. 
Ugxa kaMapimpi kwilali yakwaMoni, uAthini Rhasi, umchaze uMapimpi njengomntu onesibindi. “Siwuqale sonke umbhoxo kwela qela laselalini. Into awayebalasele ngayo yayisisibindi. Ndiyayivuyela kakhulu inkqubela eyenzeka ebomini bakhe.” 
Inqununu yaseJim Vabaza, uLulama Nkumanda, umchaze njengomntwana othobekileyo.  
“Wayelungile kakhulu esikolweni, engumzekelo. Simvuyela kakhulu, ngumntwana esihleli nje senza umzekelo ngaye apha esikolweni.” 
UMapimpi uwuqale umbhoxo elalini yakhe kwaMoni kwiqela ekuthiwa yiVultures Rugby Football Club nasesikolweni eJim Vabaza Senior Secondary, eTsholomnqa.  
Ukusuka apho udlalele iWinter Rose yaseMdantsane ngo2012 nango2013.  
Ngo2014 uqale ukudlala umbhoxo kwiBorder Bulldogs. Amanye amaqela awadlaleleyo yiSouthern Kings, iFree State Cheetahs, ungumdlali weSharks."	not available
entertainment	UStuurman uzakudlala kumboniso weJune 16	"IGQIYAZANA lemidlalo kamabonakude, nelisandul’ ukubonwa kumboniso * -Happiness Is A Four Letter Word, uRenate Stuurman, uzakudlala kumdlalo weqonga kungoku nje.  
UStuurman, uzakudlala kumdlalo uSuddenly the Storm, mdlalo lowo obhalwe nguPaul Slabolepszy.  
Ngokutsho kweSowetan, lo mdlalo ‘’Suddenly the Storm’’ kulindeleke uvulwe ngomhla we-7 kweyeSilimela/June eMarket Theatre, eNewtown eRhawutini.  
UStuurman udlala indawo kaNamhla Gumede, nowazalwa ngomhla we-16 Juni 1976.  
Kulo mdlalo weqonga, uNamhla ukhangela iimpendulo kwimibuzo yeminyaka engamashumi amane eyagqithayo.  
“Ndichulumancile kukubuyela apho ikhono lam lokudlala eqongeni laqala khona. Kumnandi ukusuka kwiifilimu ukuya eqongeni. Nangona nje ndizithanda iifilimu nomabonakude, kodwa ndingowaseqongeni,” utshilo uStuurman.  
UStuurman, nowagqibela kwimidlalo yeqonga kwiminyaka emihlanu eyagqithayo, uthi uziva enovalo kancinane.  
“ITheatre indikhumbuza iintsuku zam zokuqala kweli khono. Kulapho ndaqala khona. Iqonga yindawo elungileyo kuba likukhumbuza isiseko sokulinganisa.”  
Uthi abathandi bemidlalo yeqonga bangalindela uchulumanco nomdlalo ochukumisayo.  
Uthi ibali lingokunyoluka, uthando nokuphila.  
Eli bali lelokubhiyozela iminyaka engamashumi amane yesiganeko sempalalo-gazi yaseSoweto (Soweto Uprising)."	not available
business	Ukuncedisa oosomashishini	"Ukuba useBhayi namhlanje kwaye ungumntu apha onomdla kumcimbi wokuziqhubela ishishini lakho elincinci, zama ukuya pha eNelson Mandela Bay Stadium emini.  
Inkqubo iphela ngentsimbi yesine emvakwemini. Umphathiswa wamashishini asakhasayo namancinci uLindiwe Zulu, usodolophu waseBhayi uDanny Jordan, kunye nomongameli weNAFCOC uLawrence Mavundla bakube bephakela abahlali noosomashishini iindlela ezintsha zokushishina lula kunye nezibonelelo zokuncedisa oosomashishini. 
Qho xa umntu ethetha ngokuqala ishishini iye ibe ngumba wemali yokuqala owona mngeni. Naphambi kokuba umntu ahlale phantsi acwangcise ishishini lakhe, abone ukuba lizakuthengisa ntoni okanye lakuzisa zinkonzo zinjani ebantwini  siye sifumanise ukuba umntu uqala ngemali. 
 “Ukuze ndiqale eli shishini kufuneka ndibenemali enga nenga!” Kubelapho abethakala khona amashishini asakhasayo. Kwamkelekile ukuqala kancinci; uqale ngokuthengisa izinto ezimbalwa, wakhe ubudlelwane nabathengi kunye nabanye oosomashishini wakugqiba wande ngokwanda kwabathengi okanye abantu abafuna iinkonzo zakho. 
Enye into ekungakhe kuthethwe ngayo zizakhono. Asikhe sithethe ngokuba abona somashishini bakwaziyo ukuqhuba amashishini kakuhle ngabo bakhulela kumashishini kumakwabo. Nokuba kwakuthengiswa utywala okanye imifuno okanye kukho ivenkile kowenu iyakwazi ukukulungiselela ukushishinia. Ikwa- ngoosomashishini abaqeqeshelwe ukushishina abathi bagqwese. Ngoko ke ziphi izifukamisi ezakuthi zithathe abantu abanomdla, zibaqeqeshe? 
Sinomdla kakhulu kule nkqubo yanamhlanje iseBhayi kwaye sakuniphakela ezona zinto nezixhobo esizifumene zilulutho kwiphepha langoLwesithathu. Kuba umxholo ungqala ngqo kumashishini aselokishini kule nkqubo yangomso, kungakuhle ukubona iingcinga ezintsha ngamashishini anokudalwa pha. Lo mcimbi weetshisa nyama, “car wash”, spaza nezikroxo zotywala siyawubona uyasebenza. Ziintoni ezinye esinokuziqala ezilokishini? Singazenza zisebenze njani? 
Sikwanawo nomdla kumathuba amatsha kwezoshishino kunye nendlela urhulumente azimisele ukuwaxhasa ngawo la mashishini."	not available
entertainment	UGqirha ophilisa ngeyeza nangengoma	"UGQIRHA Sindile Simama akafuni kuphilisa kuphela ngokusebenzisa iyeza nenaliti, kodwa ufuna ukusebenzisa nelizwi lakhe elimnandi ukuze afikelele nasemoyeni womntu. 
UGqr. Simama, ozibiza uSmama kwiqonga lomculo, ukhuphe ingoma yakhe entsha ethi Isiqalo. 
Le ngoma uthi yeyokubhiyozela isiqalo esihle esiluthando kuquka nohambo lwakhe kwizigaba zothando. 
“Ikhangele izigaba zothando, ukuncwasa, ukubaseluthandweni nokuzimanya ngeqhina lomtshato. 
“Amaxesha amaninzi singena eluthandweni sisithi siyadlala kanti iya kuba sisiqalo sanaphakade eso,” kutsho uSmama. 
Le nzalelwane yaseMakhanda ithi le ngoma ikwalungele nabo badlule kwiingqinamba ukuze bafikelele kwindawo abakuyo kubudlelwane babo. 
“Ayikho enye ingoma esifanele ukubhiyozela ngayo imihla yokugqiba iminyaka ethile eluthandweni kwanokuzimanya ngeqhina lomtshato njengale. Ikwakhuthaza kwanabo basaqalayo kuhambo lothando,” kutsho lo Gqirha wezonyango. 
USmama, 45, uthi Isiqalo sikwaphawula uhambo lwakhe lokuqala njengemvumi yeAfrosoul, nazimisele ukukhula aye phambili kolu hlobo lomculo. 
Kuyiminyaka uSmama ekhona kwiqonga lomculo kususela kwango2009. 
Ukhe wabhalela nemvumi yegospile engasekhoyo uLundi Tyamara iingoma kuquka nengoma eyaduma kakhulu, yaze yachongwa nakwiiMbasa zeeCrown ethi “Ndicel’impilo.” 
Ngo2012, uSmama ukhuphe icwecwe legospile elibizwa “Ndiphelele.” 
“Ngokuba ndazibona ukuba ndiphelele njengomntu kuba  kwakukudala ndithanda ukucula, ndifuna ukukhupha umculo ndabelane ngawo nabanye abathandi bomculo,” utshilo. 
Kususela ukuqala kwakhe emculweni, uSmama usebenze neemvumi eziliqela ezinjengoLundi, Berita, Nokwazi,  Bonakele, Thulani noPutuma Tiso. Uthi angathanda ukusebenza noRingo Madlingozi noBrenda Mtambo. 
“Kungakuhle nokwenza iremix yeSiqalo neeDJ ezifana noMaphorisa noKabza. Ndicinga ukuba le ngoma ingaqhuba kakuhle kumculo wamapiyano. Phaya ekugqibeleni kule ngoma sifake intwanana yesandi samapiyano.” 
Uthi kule ngoma usebenze noZuko SA wendumasi yengoma ethi Qhawe Lam. 
“Umsebenzi wakhe mhle kwaye uye wakwazi ulifumana ilizwi lam nesandi esiza kundisebenzela,” uqhayise watsho. 
USmama uyangqina ukuba umculo uyakha kwaye uyaphilisa. 
“Ndiwufumanisa uyindlela yokugqibelelisa uhambo lwam njengomphilisi kuba ngawo ndiye ndifike apho ndingasoze ndikwazi ukufikelela khona njengogqirha wezonyango – emphefumlweni,” kutsho lo gqirha ozinze eRhawutini. 
USmama ukholelwa ukuba ubani angakwazi ukwenza nantoni na abeka ingqondo yakhe kuyo. 
Uthi ukuze enze imisebenzi yakhe yomibini, ukubangugqirha nemvumi, uye ashicilele iingoma xa kutshona ilanga ebuya emsebenzini. Uthi ukubhala kona kulula kuba ubhala naphina xa kufika ingoma. 
USmama uthi uza kukhupha icwecwe elineengoma ezintandathu (EP) kunyaka ozayo. 
Le ngoma iyafumaneka kwiivenkile zomculo ezikwi-intanethi okanye ungacofa kweli khonkco https://linktr.ee/smamamusic"	not available
health	Ulele ngandletyananye esibhedlele oligqla lePAC	"Ulele ngandletyananye kwisibhedlele sabucala eMonti oligqala lePAC uBhishophu Waters Toboti emva kokuhlaselwa yingulo engachazwanga.  
 
UToboti ngomnye woompondo-zihlanjiwe abasaphilayo balo mbutho kaPoqo nothe wachitha ixesha elininzi lobomi bakhe esebenzela iPAC.  
Uncance ubunzulu bePan Africanism kumagqala walo mbutho afana noRobert Mangaliso Sobukhwe, ooPhilip Kgosana nabanye.  
 
Ethetha neli phephandaba ngendima yakhe kwiPAC wathi. “Ndisebenze ukuqokelela amajoni apha eMzantsi Afrika ndiwakhupha ngaphandle ukuba aye kuqeqeshwa yiPLA  eTanzania, Uganda nakwezinye iindawo zehlabathi, ndikwasebenze njengegosa lonxibelelwano kwihlabathi egameni lePAC,” watsho uToboti. 
  
Ethetha noonondaba eGwatyu eCofimvaba,  ngethuba kuqhutywa umngcwabo kaClarence Makwetu,  uToboti wayeyenye yeenkokheli zePAC ezazithandazela umanyano kulo mbutho wakudala. 
 
 “Kungakuhle ukuba sonke singavuma ukuba ingxaki ikhona kwiPAC, sakugqiba sinike amalungu ePAC ithuba lokuba asombulule iingxaki zawo, sisebenzise eli thuba lokubhubha kukaMakwetu simanyanise iPAC,” watsho uToboti.  
 
Olilungu nomthandi wombutho wePAC uMzwanele Nyontso, unqwenelele eli gqala impilo ekhawulezileyo.  
 
“UThixo waseAzania makasincede amphilise utata uToboti, simfuna ngamandla kula maxesha okuzama ukulungisa umbutho wePAC, amava akhe afuneka ngamandla embuthweni,” uthethe watsho uNyontso. 
  
UToboti ujikeleze kumazwe ehlabathi esakha amasebe ombutho wePAC ukusukela ngonyaka ka1960, nathe ngenxa yoko wachitha ixesha elide ngaphandle koMzantsi Afrika. Ubuyele kweli ngeminyaka yoo1990 kwixesha elandulela inkululeko yelizwe loMzantsi Afrika, usebenze nomongameli bePAC abaquka uZeph Mothopeng noClarence Makwetu."	not available
entertainment	TOP 20: Iinkqubo zikamabonakude ngeyeSilimela!	"IGenerations yaba ngundaba-mlonyeni ngenyanga kaCanzibe ngethuba ibuyela kwindawo yayo yokuqala njengowona mdlalo onkqenkqeza phambili kumdla woluntu loMzantsi Afrika.  
Lubonakele lungayekanga Uzalo nanjengoko luphinde lonyukela ngasentla kwindawo yokuqala, liphinda lisehlisela ngezantsi iGenerations. Kubonakala ngathi le midlalo mibini izakuthi gqolo ukuxhwithana ngendawo yokuqala! Masiphos’ amehlo kwiinkqubo ezikwi-Top 20 kumabonakude ngenyanga ephelileyo:  
1. Uzalo  
2.Generations   
3.Skeem Saam  
4.Vodacom Yebo Millionaires 5.Mfolozi Street  
6.Dream World  
7.Soccer Build Up  
8.Xhosa News 
 9.Zulu News  
10.Nyan Nyan  
11.Caf Champions League 2016  
12.Thandeka’ s Diary  
13.Selimathunzi  
14. Friends Like These  
15. Zaziwa  
16.Mokapelo  
17.Live Amp  
18. Now or Never  
19.Fan Base  
20. Uefa Euro 2016 Opening Ceremony"	not available
entertainment	Ikhangela umsasazi iTruFM!	"UKUBA ucinga unaso isakhono sokusasaza, eli lithuba lakho! 
Isikhululo sosasazo seSABC, iTruFM eBhisho, ibuya nokhuphiswano olwaziwa njengeTruTalent Search. 
Kolu khuphiswano, oluqale kwiminyaka emihlanu edlulileyo, kukhangelwa umsasazi okanye iDJ. 
NgoMvulo wale veki, iTruFM ivule icham lokungeniswa kwezicelo kumacandelo amabini,  elomsasazi kanomathotholo neleDJ. 
Abo bafuna ukuba ngabasasazi bakhuthazwa ukuba bathumele idemo ebubude bemizuzu emithathu ukuya kwemihlanu, ngelixa abo banqwenela ukuba ziDJ bangathumela iingoma abazixubileyo okanye imix eyimizuzu engama20 ukuya kuma30. 
Ezi zicelo zentathonxaxheba kolu khuphiswano zingathunyelwa kwidilesi ye-email engu: 2020trutalent@trufm.co.za. 
ITruFM ithi abo bangenelayo kufuneka babe kanti bakwiminyaka eyi15 ukuya kweyi34. 
“ITruFM iluqale ngo2012 olu khuphiswano lokukhangela umsasazi. Eli phulo lijoliswe ekunxulumaneni nolutsha lweMpuma Koloni ngokulunika iqonga lokukhulisa nokubonakalisa italente yalo. Lukwavule nezithuba zengqesho kwabo bathe baphumelela kulo,” kutsho uMmoni Seapolelo ongumlomo weSABC. 
Kulindeleke ukuba kuhluzwe iTop 10 kumangenelo ala macandelo omabini. 
“Abo baye bahluzwa bakuthi basiwe kuqeqesho, ukuze abo banolwazi kula macandelo omabini babaxhobise ngolwazi,” kucacisa uSeapolelo. 
“Abo bahluzwe kwiTop 10 baya kuthi banikwe inani elikhethekileyo, bashicilele ividiyo yemizuzwana (sec) engama60 neza kuxhonywa kumakhasi onxibelelwano esi sikhululo sosasazo, idlalwe nasemoyeni ukuze abaphulaphuli bavote,” kutsho uSeapolelo. 
USeapolelo uthi oye wagqwesa njengomsasazi uza kunikwa ithuba lokusasaza kwiTruFM isithuba esingangonyaka. Ukanti ophumeleleyo njengeDJ uza kudlala imix yakhe rhoqo kwinkqubo yolonwabo yesi sikhululo. 
Abaphumeleleyo kulindeleke babhengezwe kwiAfternoon Drive yeTruFM. 
Ukhuphiswano luyavalwa ngomhla we31 kule nyanga yeDwarha/Okthobha 2020."	not available
sports	Ukunyamezela kumncedile uPumeza Zinakile	"EsiXhoseni kukho intetho ethi: “Ekunyamezeleni kukho umvuzo”. Lo mazwi ajike ayinyaniso lihlabe umhlaba, uPumeza Zinakile akakholelwa. 
 Amehlo wakhe uZinakile athe gwantya iinyembezi zovuyo emva kokukhwazwa kwegama lakhe njengenenekazi lonyaka eliyiphethe kakuhle imidlalo yamanqindi kunyaka ophelileyo (2017).  
Nakubeni ukuwongwa kwale ntokazi yaseMdantsane kuze emva kwexesha elide izabalaza emanqindini agcwele amadoda maxa wambi ebajongela phantsi – kodwa wonwabile.  
UZinakile ebekhuphisana namanye amanenekazi aziwayo futhi asebenza ngenkuthalo enkulu afana noSylvia Mokaila noNamhla Tyuluba obekucingeleka ukuba angahamba newonga legosa elilinenekazi lonyaka. 
Umhla wesibini kwinyanga yoMdumba, eBoardwalk, eBhayi, soze awulibale uZinakile kwaye uyakuhlala unkenteza engqondweni yakhe kude kube naphakade.  
“Soze ndilulibale olu suku ebomini bam. Lusuku olukhulu kakhulu, kaloku ukuchongwa uze uphinde uvotelwe njengelona gosa lamanqindi elithe lenza umsebenzi omhle kuthetha ukuthi imisebenzi yakho iyabonakala ebantwini. Andikwazi ukuthi bendingayilindelanga le nto – kodwa andingeke ndithi bendiyilindele ngoba bendingekho ndedwa. Besibathathu – kodwa ekugqibeleni bendisazi mna ukuba ndiwenza kakuhle umsebenzi wam. Ndize ndisazi ukuba ndisebenzile ngo-2017,” utshilo uZinakile kweli phephandaba. 
UZinakile, owaqala ukusebenza emanqindini ngo-2009, waya eBhayi enayo intlantsana yethemba lokuphumelela kuye ngenxa yemisebenzi ayenzileyo kunyaka ophelileyo.  
“Yonke imilo ndiyiphatha ngendlela efanayo kwaye ndisebenza ngokuzimisela kuyo. Ndingathi umlo ka-Unathi Myekeni no-Asandiswa Nxokwana kwakunye nekaBukiwe Nonina noMkebisi – lo midlalo ndiyiva apha kum ukuba ndiyenzile kakuhle. Mininzi kakhulu imidlalo endiyenzileyo – kodwa leyo ndingatsho ndithi yaphuma phambili,” utshilo uZinakile. 
Eli nenekazi lixelele I’solezwe lesiXhosa ukuba bekukho amaxesha ebelifuna ukunikezela ngawo ngenxa yobunzima – kodwa ngenxa yokuthanda amanqindi wagqiba kwelokuba anyamezele."	not available
entertainment	#UZALO: Silindele ntoni kule nyanga?	"Siqala inyanga entsha, inyanga yeThupha. Masikrwaqule le veki isiphathele ntoni kuZalo. Mvulo, 1 kweyeThupha Isiqendu 76 Akayikholelwa uJabulile eyokuba udade wabo uMaNgcobo, usebenzisene noMxolisi ukuqaba unyana wakhe ngamafutha inyama engayityanga.  
Ufuna ukubikela amapolisa. UMaNgcobo noMxolisi bayajikelana. UMbali ungena endleleni. USibahle ubongoza uAyanda ukuba akhe alibale ngenkonzo ubusuku nje obunye. Lwesibini, 2 kweyeThupha Isiqendu 77 Wothukile uMaNzuza xa ebona uJabulile engena kwakhe, ebanga ngelithi uyamazi umbulali kaNkosinathi.  
UAyanda ubuyele kwiindlela zakhe zakudala, ukuba nguDJ eShisanyama, kwaye abantwana bamfuna bonke. USmangele wothuswa sisityhwentywe semali esikuMastermind. Lwesithathu, 3 kweyeThupha Isiqendu 78 UMaNgcobo noMxolisi bashiywa lixesha ngakuJabulile nanjengoko ibhombo kukufutshane iqhushumbe. USmangele ude wakubona okwenzeka kuMastermind. Ungaphoswa ngo20h30, SABC 1."	not available
entertainment	Selifikile ixesha le-Rehoboth eMambozana !	"Bantu baseBhayi neziphaluka, lifikile ixesha lokunqula nokuzukisa uThixo ngentshumayelo nengoma.  
UNomonde Vakalisa uza nekhonsathi yegospile entsha kraca eBhayi ebizwa iRehoboth Gospel Concert. 
 Le khonsathi iyodwa iqhayisa ngeqonga elizakudyusha iimvumi eziphambili zegospile eziquka uVeliswa Skeyi, Bethusile Mcinga, Bulelani Koyo, Jumbo, Andile B, Glory of the Last Days, uPhindile weJoyous Celebration 20, uLutsha Yolelo, uNozipho, uDumisani, uNikki, uPhumla nabanye. 
 Encokola neli phephandaba, uVakalisa ongumsunguli wale khonsathi uthi, kudala enengcamango yokuyenza into- nayo esoyika. 
 “Kudala ndifuna ukuqala olu hlobo lwekhonsathi nto nayo ndisoyika. Bendijonga amanye amatheko xa engabiyiyo le nto ibilindelwe nam ndoyike,” utsho. 
 UVakalisa ongumbhexeshi weenkqubo zegospile kuquka inkqubo yeMvuselelo kuMhlobo Wenene fm. US’mondz, nagama ateketiswa ngalo ngabaphulaphuli bakhe, wabelana nathi ngeenjongo zokusungula le khonsathi yegospile.  
“UThixo nguThixo osandisela umda, nguThixo ofuna singajongi ngemva kodwa siqhubeke sijonge phambili. “ Abantu balwa iimfazwe ezifanele ukuliwa nguThixo, ngoko ke eli lixesha lokujonga izinto ezintsha kubomi bethu,” utsho uVakalisa. 
 “Eyona njongo yam kukumanyanisa iimvumi zeli phondo leMpuma Koloni. Ewe, zidumile, zinamagama aziwayo, kodwa akukho ukukhula,” uvakalise watsho uVakalisa.  
UVakalisa usandul’ ukubuya kukhenketho lwakhe kumazwe amathandathu aquka iNetherlands, German, Switzerland, Italy kunye ne-France. Uthi akukho lizwe lifana noMzantsi Afrika kula mazwe.  
“Eyona nto ndiyibonileyo ayabethwa la mazwe nguMzantsi Afrika ngobubele, nangokuziva wamkelekile. Kuninzi okufumaneka kweli lizwe lethu, sinemoyezulu entle, okubi lulwaphulo-mthetho nje kuphela,” utsho. 
 Qiniseka ukuba uzikhangelela itikiti lakho ngoku eShoprite, eCheckers naseSavemore nge-R100 kuphela. UThandile Skeyi noLungi Menze bazakube bengababhexeshi kulo msitho. 
 Khumbula: Amatikiti awafumaneki emnyango.  
Umcimbi uzakubanjelwa eNangoza Jebe Hall (eyayisaziwa njengeCentenary Hall) ngomhla we-11 kuJune 2016 ngentsimbi yokuqala emva kwemini."	not available
sports	Inkundla iyibhangisile i=EPRU	Izolo imanyano yombhoxo yeMpuma Koloni iEP Kings ide yabhangiswa kwinkundla ephakamileyo yeliphondo eBhayi. Ingxelo ebezivele ngaphambili bezithe le manyano ineengxaki zemali isanqunyanyiswe okomzuzwana, ngomhla weshumi kweyoKwindla. Lento ilandela emva kokuba abase magunyeni kulo mbutho bengakwazanga ukusombulula iingxaki zemali ebezilandela umbutho. Umbutho uye wohlulakala ukubhatala abadlali imivuzo yabo ukusuka kunyaka ophelileyo, kwaye zaqengqeleka inyanga. Ingxoxo ngokubhangiswa kwalo mbutho ziye zaqhuba nalapho bekumelwe abadlali abangamashumi amathathu anesithandathu, kwinkundla ephakamileyo yaseBhayi. Isigqibo senkundla sasithe le manyano kufuneka ufike umhla weshumi kuCanzibe izisombulule zonke ingxaki ezidibene nemali eyintlawulo yabadlali. Besikhona isicwangciso soshishino nebekulindeleke ukuba sihlangule le manyano, nesanyanzelisa ukuba lo mcimbi ubekwe bucala kude kufike umhla wesine kule nyanga. Ingxaki kukuba khange kufumaneke mxhasi ufanelekileyo unokuhlangula le manyano, de yabe iyabhangiswa ngokuse sikweni. Le nto ithetha ukuba i-EP Kings iza kususwa kwimidlalo ezayo yeCurrie Cup. Eliqela beselinemidlalo elinayo kwimidlalo yalendebe.	not available
health	Abantu abayi-43 eMpuma Koloni babanjelwe ukunganxibi iimaskhi esidlangalaleni	"NGABANTU abangamashumi amane anesithathu (43) abathe babanjwa ngamapolisa aseMpuma Koloni, kule veki siyishiya ngasemva, ngenxa yokunganxibi imaskhi esidlangalaleni. 
Isithethi samapolisa uKapteni Khaya Tonjeni uthi oku kubanjwa kwaba bantu, kuyinxalenye nephulo lokuqinisekisa ukhuseleko lwabantu ngexesha leziyunguma, kuquka nokunyanzeliswa kwemithetho yokuvalwa kweentshukumo elizweni. 
UTonjeni uthi la mashumi amane anesithathu abanjelwe ukunganxibi maskhi kwenziwe ngethuba aba bantu bebesala ukuthobela umyalelo wabezomthetho wokuba banxibe imaskhi. Abanye kubo babanjwe ngethuba bebonwa esidlangalaleni benganxibanga iimaskhi. 
UMongameli Cyril Ramaphosa uthi sisinyanzeliso ukuba wonke umntu anxibe imaskhi xa esesidlangalaleni. 
“Umntu ongayinxibiyo imaskhi egquma impumlo nomlomo xa esesidlangalaleni, wophula umthetho. Umntu ongayinxibiyo imaskhi angabanjwa ze atshutshiswe. Xa ethe wagwetywa, angadliwa (imali) okanye avalelwe ixesha elingadlulanga kwiinyanga ezintandathu, okanye zombini (umdliwo nokuvalelwa),” kutsho uRamaphosa. 
Bebonke abantu abathe babanjwa kule veki siyishiya ngasemva, bangamakhulu asibhozo anamashumi amathathu anesihlanu (835). Amatyala wabo aquka ukubulala, ukubetha, ukuphanga, imipu neembumbulu ezingekho semthethweni, ukutyeshela imithetho yezendlela kwanokuyabula esitalatweni ngexesha elingavunyelwanga. 
Bonke abarhanelwa baza kuthi bavele kwiinkundla zephondo ngokwahlukana kwazo."	not available
politics	Umakhi ongabhatalwayo uqhaqha amaphahla ezikolweni	"Unokontrakha obesakha iizundlu zangasese kwisikolo selali iXwili ufike ngentseni yangoLwesibini ehamba ngetrakhi elayishe abasebenzi bakhe nalapho bafike baqhaqha iphahla kwizindlu zangesese ezazokhiwe yinkampani yakhe ngonyaka ka2017 kwisikolo samabanga aphantsi selali le.  
Le nkampani ebikhe yagcwala emaphepheni kunyaka ophelileyo emva kokuba yathi yatshixa izindlu zangasese kwizikolo ezine kuquka nesi saseXwili neyaziwa njenge Siyaphambili Trading 98cc isakhala ngokuba, iMvula Trust eyangena kwisivumelwano somsebenzi neSebe leMfundo lephondo iMpuma Kapa neyathi yaqasha yona njengeSiyaphambili, ayikabhatalwa imali ekwakuvunyelwene ngayo, efikelela kwizigidi zeeranti. 
Umsebenzi wesebe lemfundo obethetha ne I’solezwe lesiXhosa uthe imbi into yokuba iSebe livumele ihlazo elinje.  
Ukwathe uyayazi into yokuba iSebe alifuni into yokuba inyala  elinje lifikelele koonondaba kodwa ke naye akazukuthini xa imeko inje, ngoba ngoku kuhlazeka bona beliSebe, ngesehlo engesilungisiwe xa besithe sathathelwa ingqalelo kwa ngethuba ngabo bachaphazelekayo.  
Ophethe inkampani iSiyaphambili Trading 98cc uJerry Sifanele uthi, kulonyaka uphelileyo waye wathobela umthetho wenkundla nanjengokuba eyihlonipha xa yayisithi angayi esikolweni.  
“Inkundla yathi ndingezi esikolweni kodwa ke ngoku andizanga esikolweni ndize esayithini le endiyisebenzayo. Xa umakhi esakha uye asikelwe umgama wokusebenza kuwo nothi aziwe njenge sayithi ade ayogqiba ukusebenza ngokuthi anikezele isakhiwo eso xa egqityiwe ukubhatalwa, ngoku ke ayikenzeki lonto,” utshilo uSifanele.  
Uthi amalinge okubhatalwa uwenzile iminyaka emithathu yonke kodwa imbalelwano ethe akazubhatalwa yiMvula Trust yiyo emqhubele kwesisenzo esi.  
“Ngenyanga yoMnga baye bathi eMvula Trust mandibanike iphepha elibonisa imali ekufuneka ndiyibhatalwe ndaze ndenza njalo ke nam, kodwa babuye besithi abazundibhatala lemali endiyifunayo bazose babone ngokwabo ukuba bamdinike malini  yona . Kulapho ndibone khona ukuba nendelelo ikhona apha. Yilonto sele ndisenza kanje ngoku,” usatsho lo kaSifanele.  
Wongeze esithi sele eqhaqhile kwizikolo ezifana neGwegwe kunye neTantseka kwaye usezokubuya azoqhaqha ifestile ngoba zezi zinto angazibhatalelwanga ezi.  
“IMvula Trust yaye yathi mandigqibezele ndifake iphahla nefestile kwizakhiwo zezindlu zangasese njengezinto ezenziwa ecaleni kwincwadi eyalela umsebenzi, ndatsho nam ndenza njengamyalelo wabo kodwa ngoku bayala ukundibhatala lemali ekwakuvunyelwene ngayo. Ndizophinde ndibuye ndizoqhaqha iifestile nephahla eli lonke ngoku,” wongezile uSifanele 
 Inkampani yenjineli ebihlola umsebenzi iMayenzeke yona yawenza umsebenzi wayo yaze yathetha neMvula Trust ukuba yonelisekile ngumsebenzi yatsho inika uSiyaphambili Trading 98cc isetifiketi sokugqiba umsebenzi.  
“Thina siyiMayenzeke asinothetha kulomba nanjengokuba iSiyaphambili yayingene kwisivumelwano  neMvula Trust ukuba kuzobhatalwana malini kanjani, thina besihlola umgangatho womsebenzi kuphela kwaye sayenze lonto,” utshilo uJonga Ngcebetshe weSiyaphambili Consultants.  
Othethela iSebe leMfundo kwiphondo iMpuma Kapa uLoyiso Pulumane uthe umphathi weSiyaphambili Trading unetyala kukungoku.  
“Obu bubusela nokonakalisa isakhiwo, kwaye lo unokhontrakhi uwugwetyelwe lo umba kukungoku. SIwaxelele amapolisa ngaye,” utshilo uPulumane.  
Ethethela Imvula Trust uMashao Mohale uthe iMvula Trust isiqaphele ngelishwa isenzo solwaphulo mthetho kunye nokuziphatha okothusayo ngumnini we-Siyaphambili Trading 98 CC, uJerry Sithembiso osebenzisa igama le-Mvula Trust. 
“ISebe leMfundo eMpuma Kapa lithathe laa khontrakhi sele ikhankanyiwe ngaphambili malunga nokuziphatha ngendlela efanayo kunyaka ophelileyo kwaye inkundla yammisa uSiyaphambili Trading 98 CC koku kulandelayo, phakathi kwezinye, Ukugxila, ukugrogrisa, ukuhlukumeza okanye ukuhlasela nabaphi na abaqeshwa beSebe, ootitshala okanye amalungu eSGB kwizikolo ezichaphazelekayo,” utshilo uMohale.  
 Wongeze esithi beyiMvula bajonge iSiyaphambili Trading kunye nomniniyo uJerry Sifanele njengo chasana nomyalelo wenkundla kwaye bayathemba ukuba i-isebe lemfundo lizakwenza iinkqubo yomthetho ukumenza aziphendulele. 
Othethela amaPolisa kule ngingqi uKapteni Dineo Koena uthe akukabikho tyala livuliweyo."	not available
entertainment	Ufuna ukudlala kwi-7de Laan?	"INGABA kudala unephupha lokuzibona udlala kumabonakude, kwaye uhlala eBhayi, eBloemfontein naseKimberley? 
Ukuba kunjalo unethamsanqa lokufezekisa elo phupha kuba, umdlalo kamabonakude i-7de Laan ikhangela wena! 
Abakwa-7de Laan basendleni esingise kwezi zixeko zikhankanywe ngentla, bekhangela abadlali abakwiminyaka ephakathi kwama-25 ukuya kuma-35 ubudala. Ukuze uthabathe inxaxheba kwii-auditions ezizakubanjelwa kwezi ndawo, naku omawukwenze:  
Thumela iCV yakho;  
Iilwimi ozithetha ngokusulungekileyo; 
Ifoto yakho epheleleyo; 
Ngokunjalo nefoto yokulinganisa. 
QAPHELA: Ngabantu abakwiminyaka ephakathi kwe-25 ne-35 kuphela abanokungenela. 
Umhla wokuvala yi- 13 kweyeKhala/Julayi. 
Ungathumela konke okufunwayo kule dilesi ye-imeyili: 
oudisies@sewendelaan.co.za 
Kusenjalo, i-7de Laan kulindeleke ichatshazelwe lutshintsho lwenyanga ezayo eSABC, nanjengoko ifuduka kwixesha lesiqhelo isiya kwintsimbi yesixhenxe ngokuhlwa."	not available
sports	Isematheni kwakhona iSisa Dukashe Stadium	"Ibala lebhola ekhatywayo, iSisa Dukashe Stadium, lisematheni kwakhona emva kokuba umqeqeshi weFree State Stars, uLuc Eyamael, elichaze njengendawo engafanelanga kusingatha imidlalo ekwinqanaba eliphezulu. 
 Oku kuthethwe yile ndedeba yaseBelgium emva kokuba iqela layo libethwe ngo’1-0 yiChippa United emalanga ngoMgqibelo kwiveki ephelileyo.  
Khange kuphelele apho ngoba uEymael uphinde wakhalazela indlela usompempe obephethe, uPhelelani Ndaba, engalinikanga iqela lakhe ipenela emva kokuwiswa komdlali wakhe ebhokisini nguMapaseka Mako. 
Emva kweentsuku kusina imvula kwiveki ephelileyo, kuye kwacaca okokuba ibala alikwazanga ukuwafunxa ngokupheleleyo amanzi.  
Lo nto yenze kwakho idaka ebaleni. Ayilo tyeli lokuqala kukhalazelwa iSisa Dukashe Stadium. Kunyaka ophelileyo, uPitso Mosimane, wayikhalazela kakhulu.  
Umasipala waseBuffalo City wathi uza kuziqwalasela ezi zikhalo ngeli bala, kodwa akukacaci nokuba wade wawuphucula na umgangatho webala.  
“Eli bala aliwufanelanga umgangatho wemidlalo yePSL. Apho ndisuka khona eBelgium, eYurophu – kungadlalela amaqela akumgangatho osezantsi kakhulu. Ayondawo yokudlalela le,” utshilo uEymael kwiintatheli kwiveki ephelileyo. 
Kanti kwelinye icala umqeqeshi weChippa United, uVladislav Heric, wahamba onwabe kakhulu emva kokuzuza impumelelo yakhe yokuqala.  
Le ndedeba yaseSerbia ethathe indawo kaTeboho Moloi yawamkela amanqaku amathathu yatsho iqhwabela izandla umsebenzi omhle wabadlali.  
“Sikwenze konke ebesinako emdlalweni. Ndiyoneliseka yindlela abadlali abandithemba ngayo njengomqeqeshi,” utshilo uHeric."	not available
entertainment	IDivas of Jozi iyaqala kwiSABC 3 ngokuhlwa kwanamhlanje!	"DIVAS OF JOZI – Igcwele idrama, iinyembezi kunye nentsini nanjengoko amagqiyazana amathandathu esiphathela amahla ndenyuka kunye nobomi bobucwebe kwinkqubo entsha kraca ye-SABC 3, eqalayo ngentsimbi yesibhozo ngokuhlwanje (4 kweyeKhala 2016).  
Le nkqubo intsha ethabatha iyure, nesungulwa namhlanje uMvulo, izakube isibonisa ngobomi babo basetyhini abaphila nobomi abaninzi abaphupha ngabo. Banemali, istayile kwaye bahamba amatheko aphezulu, begudlan’ amagxa noosaziwayo behlabathi. Le nkqubo ivutyelwe apha ekhaya, ibeka umbukeli ngqo apho iiDivas zonwabe khona. Izakufaka ngaphakathi kumapomakazi wabo bavuz’ iqhosha elingenantunja.  
Kaloku iiDivas of Jozi ziqhelene namagqiyazana phantse onke – oosomashishini, oomama abangatshatanga, nabaphethe imisebenzi yabo nobuzali kweliny’ icala, ukuya kuloo magqiyazana aphila ubomi obuntofo-ntofo – atshatele kubayeni abatyebileyo. Masikukrobise kwezi Divas: USorisha Naidoo – akadingi kuchazwa kubemi boMzantsi Afrika.  
Siqale ukumbona kwiminyaka emithathu edlulileyo ngethuba edlala kwiScandal!.  
Waze wadlala kwiHome Affairs, waphinda wasasaza i-Eastern Mosaic. Uyinkosikazi kasobhiliyoni waseThekwini uVivian Reddy, ukwangunina kubantwana ababini. UNaidoo, wayefudula enguMiss India SA kwaye unekliniki kwela Theku. USofashoni, uAimee Sadie, 30, uhlala eSandton eRhawutini. Uphethe ishishini losapho elibizwa iDESCH eseSandton City Mall. Unxibisa oosaziwayo abathile baseJozi. Ukanti ukwaqhuba neYoga nanjengoko esekuhambo lokuzonyula etywaleni. Uneminyaka emibini engabuthinti. UNazley Delport, ngumama ongatshatanga. Ungusomashishinikazi okwaphethe kwiinkampani zemveliso zeenwele. Ungumfundi weBusiness Management kwisikolo sezoshishino. UPuleng Mash-Spies, ukumtshato wakhe wesibini.  
Unabantwana ababini kumtshato wokuqala. Uthi wazimanya esemncinane, wawuqhawula umtshato eselula. Utshate umyeni wakhe wesibini, ongumnini-ndawo yokutyela. Bobabini baqhuba umbutho wesisa. Ilungu lesihlanu leeDivas of Jozi ngumsasazi kamabonakude nonomathotholo uStevie French. Wakhe wasebenza njengombhexeshi weFox Channel eMelika. Wayekhe wadlala kwiSidingo esidlala kwiSABC 3 ngokunjalo nakwiHawu.  
Ngoku usebenzela iCliff Central. Owesithandathu – ibengumama wamakhwenkwana amane nonenkampani epapasha ezengqesho uChristie Swanepoel. Uneshishini aliqhuba nalowo wayesakuba ngumyeni wakhe, ngelixa ezakutshata nesithandwa sakhe esitsha. Bobabini baceba umtshato wangaselwandle. Yonke le drama izakubonakala ngoMvulo ngentsimbi yesibhozo ngowe-4 kweyeKhala kwi-SABC 3, ize iphindwe ngoLwesithathu ngentsimbi yesithathu emva kwemini."	not available
sports	Igxeleshe ukungena kwiMotsepe iWSU	"IWalter Sisulu Yunivesithi idlulele kumjikelo olandelayo ongowokugqibela kwimidlalo yokuzibekela indawo kwi-ABC Motsepe League emva kokuba iphumelele i-Amathole SAB Regional Play-Offs ngempelaveki. 
Eli qela liphumelele imidlalo emibini, ladlala ntanganye komnye kwimidlalo emithathu ebidlalwa liqela ngalinyele kulawo mane ebethatha inxaxheba kule tumente yeentsuku ezimbini eGcuwa. 
Abafundi baqushe i-Executive Academy FC yaseMbhashe ngo’4-1, emva koko babetha iFort Hare FC ngo’2-0, kumdlalo wokugqibela badlala ntanganye ngegowuli elinye macala neTry Again FC ephuma e-Amahlathi. 
Iidyogwana zikaBanzi “Bra Ace” Siyongwana (Ophethe ezemidlalo eWSU) ziphantse zaphulukana nodumo emva kokuba zifumene ubunzima kumdlalo wokugqibela, apho bezidlala neTry Again FC. 
Ezika Bra’Ace ziye kwikhefu zisiza ngasemva kweli qela ngegowuli elinye elifakwe nguLuvo “Mbesuma” Saliwe, nto leyo engavamanga kwenzeka kubafundi. Kodwa kwisiqingatha sesibini somdlalo, igowuli elifakwe nguPikolomzi Noqaza kwimizuzu engamashumi amabini ibisele, linike iWSU ithuba lokudlala eMonti eBuffalo City Stadium kwinyanga ezayo kwimidlalo yephondo yokuzibekela indawo kwiMotsepe League. Lo mdlalo wala maqela mabini ubunokuguqula izinto ukuba iWSU ibibethiwe yiTry Again ngeligowuli linye, kuba iFort Hare ibizakubambana nabadlali bakaSiyongwana ngamanqaku amathandathu macala kwiGroup, yakugqiba ithethelelwe ngamagowuli amaninzi ewafakileyo kule midlalo, njengoko ifake alishumi elinesithathu kwimidlalo yayo emithathu. 
Ngoku iWSU izakuqubisana namanye amaqela azakube ephuma kwiphondo lonke ngomhla we21-22 kwinyanga ezayo eBuffalo City Stadium, apho kuzakuthi kuphume amaqela amabini aza- kunyuselwa kwiMotsepe League kwisizini ezayo."	not available
entertainment	Igqala lomsasazi libuyele kunomathotholo!	"Ibali elibuhlungu elingobomi bakhe lijika libe libali eliyimbali kuba umphulaphuli woMhlobo Wenene nabo babemthanda kwiCKI baza konwabela kwakhona elo lizwi limnandi nesakhono esiphucukileyo sokusasaza. 
Itsho into! uThandi Ncanywa wakudala ewayilesini ubuyile.  Ilizwi elintyiloza kamnandi kumaz’ omoya elikhunjulwa ngomdala nomncinci ngeminyaka yoo90 libuya emva kweminyaka engaphaya kwamashumi amabini lanyamalala. 
UNcanywa, 55, ubizwe nguMhlobo Wenene FM ukuze azokwenza iinkqubo zabantwana. 
Inkqubo yakhe yemizuzu elishumi elinesibini (12 min) ingecala emva kwentsimbi yesithoba ngentlazane, ngoLwesithathu ukuya ngoLwesihlanu. 
Kwakungo2001 ngethuba uNcanywa, owayedume njengoT-Girl emoyeni ethabatha isigqibo sokufulathela iCKI FM, nesele yabayiTruFM kwezi ntsuku. 
Encokolela I’solezwe lesiXhosa, eli gqala lomsasazi lithi kuninzi okwenzekileyo ebomini balo kususela mhla lazibeka phantsi iintambo kunomathotholo. 
Ukuphuma engena ezibhedlele esenziwa uqhaqho amatyeli ngamatyeli, ukungakwazi kuhamba, ukuthetha, ukuphazamiseka ngokwasengqondweni nokubuncama ubomi besiqhelo, zezinye izinto uNcanywa ebejamelene nazo. 
Uthi walahla eCKI FM emva kokungakwazi ukunyamezela impatho awayifumana ngaphakathi elo xesha. 
“Oku kwandimosha, kwandenza ndingafuni kwanto enokwenza nento endiyithanda kakhulu, unomathotholo,” kubalisa uNcanywa. 
Uthi ngexesha engekho kunomathotholo bengasafuni nokumamela, engabukeli nomabonakude. 
“Bendingasafuni nokwaziwa ukuba ndinguThandi Ncanywa, kwabanye abantu bendizazisa njengoThandeka kuba ndibaleka imibuzo yokuba ndibuyela nini kunomathotholo.” 
Nakubeni bekunjalo, kodwa le nzalelwane yaseNew Brighton, eGqeberha, ithi unomathotholo ebehleli emithanjeni yakhe kuba wamdalelwa. 
UNcanywa wazibandakanya nezosasazo ngonyaka ka1996 ngethuba eqeshwa yiUbuntu Radio. 
KwiUbuntu, uNcanywa uthi wabanethamsanqa lokufakwa phantsi kwephiko ligqala lomsasazi elidl’ umhlalaphantsi, uFikile Lubisi. 
Ngo1997, emva konyaka nje, uNcanywa waye wafunwa yiCKI FM. Apho wafika wenza inkqubo ethi Community Affairs eyayisenziwa nguNtomboxolo Malusi, waze wenza nenkqubo yabantwana ngeempelaveki. 
“Kwakunzima ukundifumanela eyona nkqubo endifaneleyo kuba ndandilunga kuzo zonke iinkqubo,” kuqhayisa uNcanywa ehleka. 
Uthi ukubuyela kwakhe kwinkqubo yabantwana kungqina ukuba abantwana ‘ubadalelwe’. 
“Ndiyabathanda, bayandithanda, ndiyabazi, kwaye kunjalonje ndibadalelwe,” utsho uNcanywa ethetha ngabantwana. 
Uthi ufuna ukubangumsasazi wokuqala ukufumana imbasa ngokwenza iinkqubo zabantwana. 
Akasasazi nje kuphela, kodwa lo makhwekhwetha womsasazi ukwanesiphiwo sokucula kwanokudlala kwimidlalo yeqonga phakathi kwezinye izinto. 
Ngo1999, lo msasazi wafumana imbasa yeBest Insert kuSelimathunzi ngokwenza uMiss Gay Eastern Cape eQonce. 
Nangona nje kwiminyaka yakhe yokunyamalala kwezolonwabo uNcanywa ebesebenza kwiinkampani ezohlukeneyo, kodwa impilo yakhe khange ibe sesimeni esihle. 
“Besele ndifuna ukuncama kuba bekungekho nto ilungayo ngokwasempilweni, bendithi xa ndiphuma kule ndigule yile,” utsho. 
UNcanywa ubuyile ngoku kunomathotholo, kwaye ufuna ukusebenzisa eli xesha akhumbuze umphulaphuli oko adume ngako."	not available
entertainment	IRhythm City ithi ndlelantle kuMamokete	"Kwezi ntsuku zimbalwa zigqithileyo sothuswe kukulahla kwabadlali abaphambili kwimidlalo yemihla ngemihla kamabonakude.  
UKgomotso Christopher, obedlala uKatlego Sibeko kwiSidingo ulahlile kulo mdlalo, emva koko kwalandela uConnie Ferguson odlala indawo kaKarabo kwiGenerations-The Legacy, yaze emva koko yanguDiaan Lawrenson odlala uPaula kwi-7de Laan.  
Ukanti ngoku umdlalo uRhythm City uphulukana noConnie Chiume, obedlala indawo kaMamokete, nesizakugqibelisa ukumbona kulo mdlalo ngoLwesithathu umhla wama-20 kuTshazimpuzi 2016.  
UChiume, uthabatha umhlala-phantsi ekudlaleni indima kaMamokete Khuse ayidlale phantse iminyaka elishumi.  
Ayizukuba ngumbono omhle ukumka kukaChiume kwiRhythm City, kuba wavela kwisiqendu sokuqala ngqa salo mdlalo ngomhla we 9 July 2007. UConnie uzakuqhubekeka engumdlali kamabonakude, abe esenza nezinye izinto azithandayo ecaleni ezifana nemisebenzi yasefama. “ Ukumka kwam kuzakundivumela ndiqalise nezinto endazishiya ndingazigqibanga,” utshilo uConnie.  
“ Ndiyalibulela ithuba namava neRhythm City kunye ne e.tv. Ndiyakholelwa ukuba ndazalelwa ukuba ngumdlali weqonga, kusegazini lam. Ukuhamba kubuhlungu, kwaye ndizakulikhumbula usapho lwam eRhythm City.”"	not available
health	‘Ngumfuziselo wokufa isibhedlele saseMbizana’	"ENDAWENI yokunika ithemba kwabagulayo, isibhedlele iSt Patricks eMbizana sigxekwa kabukhali ngempatho-mbi futhi sikwatyholwa ngokuba yindawo “engumfuziselo wokufa”. 
Oku kungenxa yosapho lakwaMpheshwa kwilali yakwaNtshangase eMbizana, olubanga ngelithi ngebhubhile amalungu alo ukuba bebengakhange benze iinzame zokubadlulisela kwisibhedlele sikarhulumente KwaZulu Natal. 
Konke oku kuza emva kokuba uAsanda Mpheshwa (28) noAnelisa Mpheshwa (21), bathi bagaxeleka kwingozi yemoto emasikizi phakathi kweFlagstaff neMbizana ngomhla wamashumi amabini anesibhozo kweyoMqungu kulo nyaka. 
Ngokwengxelo katata kaAsanda noAnelisa, uBabsy Mpheshwa, le ngozi yenzeka malunga nentsimbi yesine kusasa, ze inqwelo yezigulana yazo kubathatha ngentsimbi yesihlanu kwakusasa njalo, yabathumela eSt Patrick. 
“Ukufika kwabo esibhedlele, abongikazi bayalela ukuba makuyo kubizwa umntu ekhaya azo kuhlala nabantwana bam, abakhaphe naxa befuna ukuyo kuchama. Ndaqala ndothuka naleyo into, ndizibuza ukuba kwenziwa njani kumntu ongena sihlobo,” utshilo uBabsy. UBabsy usebenza eThekwini kwaye le ngozi yenzeka esemsebenzini. 
Uthi omnye kwaba  bantwana, uAnelisa, wayenzakele ngendlela exhomisa amehlo. 
“Wonzakala kakhulu ebusweni, wophuka amazinyo amane, wophuka ingqosha, umhlathi nethambo lengalo. Zange ndiyikholelwe xa abantu basekhaya besithi abantwana bagqibe usuku bengakhange badibane nogqirha. “Ukufika kwam babenuka igazi, berhonorhono bengakhange bahlanjwe. Ndaqonda ukuba mandileqe eMbizana ndiyo kubathatha ngemoto yam ndibase kwisibhedlele sikarhulumente iPrince Mshiyeni eMlazi eThekwini. Bavele bahoywa nje besangena eMshiyeni, bahlanjwa amanxeba kwakhutshwa ukungcola,” kutsho uBabsy. 
UBabsy uthi yayingathi ufike kwisibhedlele sabucala eMshiyeni. 
“Ukuba ndandi ngabathathanga eSt Patrick, ngebabebhubhile abantwana bam. Ndiyasibulela isibhedlele saseMshiyeni kuba iSt Patrick ingumfuziselo wokufa endaweni yokuphilisa abantu,” utshilo uBabsy, esithi baphilile abantwana ngaphandle nje kukaAnelisa osamane elahlekelwa zingqondo. 
U-Asanda ungqinile kwiphephandaba I’solezwe ukuba abazange bafumane hoyo eSt Patrick. Uthi babepena-pena zintlungu kungekho mntu ubancedayo. 
Ngenxa yoku, uBabsy uthi ufuna siphendule isibhedlele kwaye uthi uzakuyibika kuMkhuseli woLuntu imeko eyehlele abantwana bakhe. 
Isithethi sesebe lezeMpilo eMpuma Koloni, uSizwe Kupelo, uthi kudala abantu bekhalaza ngempatho-mbi kwisibhedlele iSt Patrick. 
“Iza kutshintsha lo nto kuba uMphathiswa [Pumza Dyantyi] ukhe wasityelela esi sibhedlele ngeenzame zokulungisa oku kukhalazelwa ngabahlali. Kwakhona iNkulumbuso [Phumulo Masualle] ibhengezile kwintetho yobume bephondo ukuba liza kongezwa inani labongikazi noogqirha,” utshilo uKupelo."	not available
entertainment	UYanga weIdols ubuyele kwikhaya lakhe eDelft	"KAPA: Ugalelekile kwisikhululo seenqwelomoya samazwe ngamazwe saseKapa ngoLwesihlanu uYanga Sobethwa weIdols zika2018.  
Ukugaleleka kwakhe eNtshona Koloni kulandela emva kokuba echithe iinyanga eziliqela kukhuphiswano lomculo weIdols kwisixeko seGolide eRhawutini. 
Ngethuba egaleleka kwisikhululo seenqwelomoya, ebelindelwe liqela labalandeli bakhe ekuquka kubo abantwana abanesine seminyaka ubudala. Nangona bekungekho mfutho ungako ngethuba efika, kodwa abafoti boonondaba ngethuba bethatha imifanekiso kaYanga batsale amehlo kuluntu kuquka oonogada nabathe bavula amehlo bemamkela ngezandla ezifudumeleyo luthando. 
“Ndiziva ndichulumance ngeyona ndlela imangalisayo ukubuyela ekhaya emva kwethuba elide ndalinikela umva ikhaya,” utshilo uYanga, 17, ophumelele iIdols zalo nyaka.  
Ngethuba egaleleka uYanga kwisikhululo seenqwelomoya ebephelekwe ngunina uLinda Sobetwa, 46, kwanoyise uAyanda Sobetwa, 51.  
Abazali bakaYanga baziinkuku ezisikwe umlomo malunga nokuphumelela kwentombi yabo neselula ngokweminyaka kukhuphiswano lweIdols.  
“Ndibulela abazali bam, izihlobo naye wonke umntu othe wathabatha inxaxheba kwimpumelelo yam. Namhlanje ndikule ndawo ndikuyo kungenxa yegalelo labo elimandla nabathe baqinisekisa ukuba ndibuya naso isithsaba seIdols zika2018,” utshilo uYanga.  
Kwimbali yeeIdols sukela oko zaqalayo kwisithuba seminyaka elishumi elinesine, iNtshona Koloni isikhusele isithsaba seIdols iminyaka emibini ilandelelana 
Ii-Idols  zika2018 bezidlala kuMzansi Magic Channel 161 ngentsimbi yesihlanu emva kwemini rhoqo ngeCawa ukusuka  kweyeKhala kulo nyaka ukuza kuthi ga ngomhla weshumi elinesibhozo kule nyanga.  
UYanga ngomnye kwabasetyhini ukuphumelela iIdols oonyaka abathathu belandelelana. UYanga uphumelele isigidi seerandi, iHauwei Matebook, iRouter, iData zisuka kwabakwaTelkom, uhlobo lwesithuthi seFord Fiesta Titunium, iR100 000 yeempahla kwivenkile yakwaTruworths, iR80,000.00 yezixhobo zomculo kwanoshicilelo lomculo kwinkampani yomculo iGallo Record.   
UYanga uthi nangona eselula ngokweminyaka kodwa uceba ukucula umculo weGospel ngelizama ukusondeza ulutsha kuThixo ngomculo wokholo.  
UYanga kumagqibela olu khuphiswano ubethe ugxa wakhe uThato Makepe, yaye kunanamhla uYanga uthi akakholelwa ukuba uphumelele ngenene kukhuphiswano lweIdols.  
Ii-Idols zesihlandlo seshumi elinesine zaseMzantsi Afrika 2018 ziqale ngomhla wesibhozo kweye Khala de kwafikelelwa emaphethelweni ngomhla weshumi elinesibhozo kulo nyaka. Iijaji zalo nyaka kukhuphiswa lweIdols ibinguRandalll Abrahams, Unathi Msengana kwanoSomizi Mhlongo.  
Kananjalo ii-Idols zalo nyaka zophule irekhodi leevoti nanjengoko zithe zaqabela ku142 yezigidi zeevoti. Ii-Auditions ezilandelayo kwisihlandlo seshumi elinesihlanu zeIdols kulindeleke ukuba ziqale kweyoMqungu kunyaka ozayo u2019, ePitoli zingomhla wama26 kweyoMqungu, ngomhla we9 kweyo Mdumba eThekwini, 16 kweyoMdumba eRhawutini ze ngomhla wesibini kweyoKwindla zibanjelwe eKapa."	not available
sports	Iimbaleki zoMzantsi Afrika zibethe iintaka ezimbini ngelitye elinye!	"Iqela leembaleki zoMzantsi Afrika libethe iintaka ezimbini ngelitye kwitumente yeembaleki ekuthiwa yiWorld Relay Championship. Iimbaleki zoMzantsi Afrika, zikhokelwa ngu-Akani Simbine, zibuyele ekhaya nembasa yegolide zafumana netikiti lokuya kwimidlalo ye-Olimpiki emva kokuphumelela umgama obude bungamakhulu amane (4x100m) eSilesia kwilizwe lasePoland ngeCawe edlulileyo. UMzantsi ube nesiqalo esihle ukusuka kuThando Dlodlo onikele uGift Leotlela. 
Yena uSimbine, ogqibezeleyo nangona ebesokoliswa nguPaulo de Oliveira waseBrazil, uthathe kuClarence Munyia. Emva kokuba ephume entanjeni ephambili, uSimbine khange akwazi ukuzibamba ngenxa yemincili. “Sonwabe kakhulu. Size sizixelele ukuba apha ePoland kufuneka sigoduke sifumene imbasa. Siyenzile lo nto. Ndivuyela kakhulu amadoda endibaleka nawo. Bendisazi ukuba umsebenzi uza kuba nzima – kodwa bendiqinisekile ukuba ndiza kuyifumana imbaleki ephambi kwam,” utshilo uSimbine. 
Ukuphumelela kweqela lamadoda azimbaleki kwiWorld Relay Championship yinto enkulu kuMzantsi Afrika ngoba zange ukwazi ukuzibekela indawo kwi-Olimpiki kwilixa eligqithileyo. “Kuza kwaziwana kwi-Olimpiki. Bekunzima ukubaleka phantsi kwesimo esikhoyo ngoba asiqhelekanga. Kodwa kuye kwanyanzeleka ukuba zisame ukusiqhela. Le tumente ibaluleke kakhulu kuthi njengokuba sijonge kwi-Olimpiki. Njengokuba sigqibile ngale, ngoku siza kuzibalekela siziqu nangona sisaya kumalungiselelo phambi kokuya eTokyo,” utshilo uSimbine. 
Umqeqeshi weqela loMzantsi Afrika, uPaul Gorries, uxelele i-Independent Media ukuba iimbaleki ziza kunikwa ithuba lokuphumla phambi kokuqala kwamalungiselelo we-Olimpiki. Yena uWarner Prinsloo, ongumqeqeshi kaSimbine, uthe imbaleki yakhe iza kuntingela kwilizwe lase-Italy phambi kokuqala kwesizini eza kubaleka kuyo kumazwe afana neCzech Republic neMelika."	not available
