category	headline	text	url
sports	Abafana Bes’thende naMakhosi baxhwithana ngonozinti weMamelodi Sundowns	"Unozinti weMamelodi Sundowns, uThela Ngobeni, kutsalwana ngaye ngamaqela amabini adlala kwi-Absa Premier Soccer League. Abafana Bes’thende naMakhosi ngawona maqela abonakalise umdla kuNgobeni ongasetyenziswayo nguPitso Mosimane kwiSundowns. Abasemfuthweni wolwazi kwiSolezwe bathi Amakhosi akulungele ukumnika umvuzo omhle kakhulu uNgobeni ukuba ukhetha wona kuneGolden Arrows evumileyo kule veki okokuba ikhangela unozinti omtsha. Abaphathi bamaqela omabini bathe saa iinzwane bekhangela kwiindawo ezahlukeneyo – apho bakhangela khona unozinti ngenxa yokonzakala koonozinti kwiqela ngalinye. KwiKaizer Chiefs, i-Itumeleng Khune wonzakala ekuqaleni kwale nyanga kwaye kubonakala ngathi isizini iya kusongwa engekaphili kakuhle. 
Kanti kunjalo nakwiGolden Arrows elahlekelwe nguMaximilian Mbaeva ngenxa yokonzakala. “Iphulo lethu lokukhangela iunozinti liqhubela phambili – kodwa eyona nto esinika ubunzima ngoku kukuba lo mdlali simfunayo ufunwa nangamanye amaqela. Lukhona ukhuphiswano eqeleni lethu kwaye besinothanda ukugcina inani loonozinti esinabo ukuba uMaximilian Mbaeva ngaphila. Kodwa ke asikaqiniseki ngaye okwangoku nokuthengwa komnye umdlali kwakuxhomekeka kwimeko yakhe,” utshilo uNcikazi ethetha neentatheli eThekwini kule veki. 
Yona iArrows inabo oonozinti abafana noSherwin Naicker noNkosingiphile. Ayifani neKaizer Chiefs exhomekeke kuVirgil Vries yedwa ngoku kuba uBvuma engekabinawo kakuhle amava kwiPSL. Ekuqaleni iChiefs ibifune unozinti weBidvest Wits – kodwa kuye kwabonakala ukuba kunganzima kakhulu ukumfumana. UThela Ngobeni ukhuphisana namadoda amakhulu afana noDenis Onyango, uKennedy Mweene noReyaad Pieterse kwiSundowns kwaye nguye yedwa ongekalifumani ithuba lokudlala."	not available
entertainment	UManqele uthothoza eziseleni ngokubulala imvumi uFlabba	"UJaji Solly Sithole umalele umbulali owagwetywayo uSindisiwe Manqele isicelo sokubhena.  
UManqele, 26, nowafunyanwa enetyala ekubulaleni isinqandamathe sakhe esiyimvumi yeHip Hop uNkululeko “Flabba” Habedi, 37, kwikhaya lakhe elise-Alexandra ngeyoMsintsi ka2015, waze wagwetywa iminyaka elishumi elinesibini eqamele ngenqindi emjiva, ufake isicelo sokubhena ngakwisigwebo netyala awabekwa lona.  
Noxa kunjalo, inkundla ephakamileyo echophe ePalm Ridge Magistrate’ s Court, isikhabe ngawo omane isicelo sakhe.  
“Emva kokucingisisa nokuqwalasela ubungqina obabuphakanyiswe kweli tyala, ndifike kwisigqibo sokuba, isicelo sakho siyakhatywa kwaye akukho nkundla inokufumana sigwebo esohlukileyo,” utshilo uSithole.  
UManqele wabanga ngelithi ebezikhusela ngethuba ehlaba uHabedi esifubeni emva kokuba esi sibini silwile, kodwa noxa kunjalo inkundla yathi ugabadele xa ezikhusela, yaze yamfumanisa enetyala.  
Efaka isicelo sokubhena, igqwetha likaManqele, uNorman Makhubela ulwe ngelithi, inkundla yagqwidiza ngethuba ifumanisa ukuba uManqele ugabadele ekuzikhuseleni, ngoko ubulele ngenjongo.  
UMakhubela uthe uManqele wayengazi ukuba wophula umthetho ngethuba ehlaba emosela uHabedi, kwaye ngelo hlobo yayindlela yokubaleka kuHabedi owayemhlasela.  
UMakhubela uphinde waveza okokuba, inkundla yabubaxa ubuzaza bolwaphulo-mthetho bukaManqele ngethuba iwisa isigwebo, isithi kufanele anqandwe ekwenzeni oku kwabo ayakuthi athandane nabo kwixesha elizayo. 
 “Ezi ziphumo ziyothusa…abukho ubungqina bokuba wakhe wabandakanyeka kwizixholo-xholo kwixesha elidlulileyo.”  
Wongeze ngelithi, umntu okwaziyo ukucinga angasifumanisa njengesothusayo isigwebo awasinikwayo uManqele.  
Kodwa umtshutshisi uPaul Schutte uthe, inkundla zange iphazame ngethuba igweba uManqele, kwaye isigwebo awasinikwayo sasifanelekile.  
UHabedi wayedume njengelungu leqela le-Rap iSkwatta Camp. 
simphiwe.freddie@inl.co.za"	not available
sports	Kudibana oophopho bombhoxo kwiSuperhero Sunday eza kubanjelwa eFNB Stadium	"Umqeqeshi weefolisi kwiEmirates Lions, uSean Erasmus, uthi bazimisele ukulungisa iimpazamo abezenzileyo kwiminyaka edlululeyo. ILions ibethwe amatyeli amathathu kumdlalo wamagqibelakankqoyi eSuper Rugby kwaye iphakathi kwamaqela aza kuthatha inxaxheba kwimidlalo yeSuperhero Sunday eza kubanjelwa eFNBStadium. ILions ingquzulana neVodacom Bulls ngentsimbi yesithathu emva kwemini. UErasmus uthi umdlalo uza kufika iqela lakhe liqule laligangatha. “Siwujonge ngamehlo abomvu umdlalo. IBulls liqela elikhulu, ukudlala nayo kuza kusinceda kumalungiselelo ethu eSuper Rugby,” utshilo uErasmus. 
Le ndedeba ikholelwa kwelokuba ukudlala neBulls kuza kubanceda babone izinto ezifuna ukulungiswa phambi kweSuper Rugby. “Uza kusinceda sijonge izinto ekufuneka sizilungisile phambi kweSuper Rugby.  Enye into entle ngalo mdlalo kukuba iBulls inabalandeli abaninzi. Kubalulekile ukudlala phambi kwebalandeli abaninzi ngoba sinabadlali abaselula,” Utshilo uErasmus. Ephefumla ngokubethwa kwimidlalo yamagqibelakankqoyi emithathu , uErasmus uthethe wenjenje: “Kubuhlungu ukubethwa kumdlalo wamagqibelakankqoyi, ingakumbi ukubethwa amatyeli amaninzi. Kodwa sizimisele ukulungisa iimpazamo zethu kulo nyaka. Ndiyakholelwa kubadlali bethu abatsha nekudala sinabo. Kuninzi esikufundileyo siliqela.” 
Omnye umdlalo kwiSuperhero Sunday, iCell C Sharks iza kuvana amandla neDHL Stomers ngentsimbi yokuqala. ILions iphulukene nemdlalo yamagqibelakankqoyi ngonyaka ngo-2016, ngo-2017 nango 2018. Kumdlalo wokuqala weSuper Rugby, iLions iza kundendwela iJaguares yase-Argentina ngomhla wesibini kweyoMdumba. Kwimbali yetumente, yiBulls kuphela ekhe yaphumulelela kumaqela aseMzantsi Afrika. Iyiphumelele amatyeli amathathu (2007, 2009 no 2010). Kumdlalo wokuvula itumente, iBulls indwendwela iSharks ngomhla wamashumi amathathu ananye eThekwini. Omnye umdlalo kwiSuperhero Sunday, iCell C Sharks iza kuvana amandla neDHL Stomers ngentsimbi yokuqala."	not available
entertainment	Ungaphoswa yiMthatha Freedom Spin Bash kulo Mgqibelo!	"KULO NYAKA iMthatha Spin Masters iyaphinda iyabuya phantsi kwegama leFreedom Day Spin Bash.  
Isiganeko salo nyaka sesokuqwalasela imiba ethile yasekuhlaleni, ingakumbi ukuqhuba isithuthi phantsi kweempembelelo zotywala.  
Eli phulo liqhuba phantsi komxholo othi: “If you can’t do the time, don’t do the crime, don’t drink and drive.” Encokola nephephandaba I’solezwe lesiXhosa ngalo mcimbi, omnye wabaququzeleli, uMihlali August uthe: “Eyona njongo yesi siganeko kukunikela ekuhlaleni ngokuthi siqwalasele nangakumbi kumsebenzi wesisa.  
Kulo nyaka sizakugxila kuxhatshazo lotywala nokuqhuba phantsi kweempembelelo.” U-August uthi, bajonge ukuqokelela izinto ezithile zokunceda abantwana bekhaya labangenabani, iBethany Children’s Home. “Inkululeko ngeyomntu wonke, ngoko ke sicinge ukuba xa kubhiyozelwa le mini nabo abantwana bave kamnandi.”  
“Simema uluntu ukuba luze neempahla zabantwana kunye neethoyi zokudlala zabantwana, njalo njalo.” “Masixhase kwaye sibengabahlobo abanentliziyo, xa simanyana sicinge nabo bantwana bangenabani okanye badibene kwela khaya ngezizathu ezithile,” ubongoze watsho uAugust. IMthatha Spin Masters, neyaqala ngo2013, ngumdlalo wokujikelezisa iimoto ngendlela ethile yobuchule.  
U-August ucacise ngendlela abakhetha ngayo abaqhubi bezi moto. “Siye simeme abaqhubi kwiindawo ezithile, kunyaka ophelileyo simeme ababini baseMaritzburg, ababini eQonce nababini eMonti abanesakhono esithile sokuqhuba,” utshilo.  
“Akukho mqhubi ophumelela nto. Siye sibabhatalele indawo yokulala, ipetula yakhe kunye nokuncedisa ukulungisa izinto ezithile ezifana namatayala kwizithuthi zabo.”  
U-August uphinde wathi, ukhuseleko lubasesweni kwesi siganeko. “Abantu nabantwana babakwindawo ethile ekhuselekileyo yokubukela. Ukanti neenqwelo zezigulana zibakhona,” uqukumbele watsho.  
Umcimbi useMthatha Sports Field ngoMgqibelo we-30 kuTshazimpuzi/ Epreli 2016, amasango avulwa ukususela ngentsimbi yeshumi kusasa.  
Amangeno yi-R70, abantwana bahlawula iR30 ukuze icooler box ibeyi R50. UKHUPHISWANO: ZIXHAMLELE KWINTAPHANE YAMATIKITI ! I’solezwe lesiXhosa liphisa ngamatikiti angama-20 ( ngamatikiti amabini kumntu ngamnye kwabalishumi/ 10 double tickets) okuya konwaba kwiMthatha Freedom Day Spin Bash.  
Kulula omawukwenze, thumela igama elithi: “Spinners”, igama kunye nefani yakho kwinombolo engu-33 258. I-SMS ixabisa iR1.50. Ungaphoswa!"	not available
sports	“Zitshintshile izinto kulo unyaka” – Onke Simanga	"Bekudibene oomahlal’ezondana abahlala ndawonye ngethuba kuvan’amandla amaqela amabini ebhola ekhatywayo, iMighty Spurs neBombers FC, kwilali yaseLuthuthu ethe geqe kwidolophu yaseMthatha. Nangona le lali ingenkulwanga – kodwa inamaqela amabini adelelanayo. Kubakho ingxoxo qho xa kuthe kwabethwa elinye phakathi kwawo lelinye. Lo nto ithe yadala ukhuphiswano olunzima phakathi kweSpurs neBombers kumaqela asezilalini.  
Ukuba isiqalo esihle sonyaka sinento esiyithethayo entle ezayo, lo nto iyakuthetha ukuthi lo ngunyaka weMighty Spurs emva konyaka ophelileyo ongayihambelanga kakuhle ngenxa yokungazimiseli kwabadlali. Igowuli elinye elifakwe ngumdlali ohlaselayo, * -Inga Nqoloba, lilo elinike iSpurs impumelelo ebalulekileyo kulo nyaka mtsha kwibala laseLuthuthu. “Kumnandi ukubetha iBombers,” utshilo uNqoloba encumele ecaleni. Oku ukutsho emva kokuba iqela lakhe lifumene into eliyigqibele kudala – ukubetha iBombers, edlala umdlalo ophucukileyo kakhulu. IBombers isokolisene kakhulu namaqela amaninzi kwiitumente ezithe zadlalwa kunyaka ophelileyo.  
IMighty Spurs yayiphakathi kwamaqela odlulwa yiBombers kwitumente eyayiseCentule ngePasika. “Sibabethile, izinto zitshintshile kulo unyaka,” woleke ngalo mazwi * -Onke Simanga. 
Njengokuba kusondela iiholide zePasika, amaqela amaninzi alungiselela iitumente ezithi zibanjwe."	not available
entertainment	ITHUBA KWABAFUNA UKUBHALA IIFILIM!	"INGABA useMpuma Koloni, unomdla wokuqeqeshwa njengombhali weefilim zikamabonakude? Ukuba kunjalo, nali ithuba ongafuni likwedlule.  
 
Abe-Eastern Cape Film Festival bebambisene neNational Film and Video Foundation (NFVF) banikezela ngoqeqesho lwamathuba (part time) athile kwabo bantu banomdla wokusebenza njengababhali beefilim nakwicandelo likamabonakude njengenxalenye ye-#EC10Developmental Initiative.  
 
Abo baphumeleleyo koku baya kufumana uqeqesho phantsi kwenkqubo iSediba “Spark” Screenwriting Training Programme nalapho bakuthi banikwe izixhobo zokubhala amabali anokuthi enziwe iifilim.  
 
Olu qeqesho lweenyanga ezintlanu, luquka usuku olunye loqeqesho oluza kuqhuba ngempelaveki yenyanga nganye. 
 
Olu qeqesho luza kuqhutyelwa eMpuma Koloni kwaye abo baqeqeshwayo kufuneka bazimase zonke ezi ntsuku zakube zikhethiwe nanjengoko zingekabhengezwa.  
 
Le nkqubo imahala kumntu wonke.  
Okufunekayo: 
Kufuneka ube uzalelwe okanye uhlala eMpuma Koloni.  
Amava kwicandelo leefilimu nomabonakude aya kubaluncedo.  
Ikhasi elinye elichaza ngefilim yakho oyibhalileyo.  
Ileta yenkuthazo echaza intsukaphi okanye oko kukhuthazwe lelo bali lakho, kutheni ufuna ukuba kwicandelo leefilimu nomabonakude kwaye uzibona usenza ntoni ngenye imini.  
Uthumele iCV/Biography okanye iprofayili yakho.  
 
Okunye, kufuneka ube nolwazi ngokwenzekayo kule mihla kumabali ohlobo lwedrama, imidlalo yeqonga nefikshini.  
Kufuneka ubani abe nobuchule kwaye akwazi ukusebenzisa ikhompyutha.  
 
Thumela isicelo sakho kwi-email engu: ec10@ecfilmfestival.co.za 
Imibuzo ingabuzwa kuNceba Mqolomba ku: info@ecfilmfestival.co.za 
 
Ukufakwa kwezi elo kuyavalwa ngoLwesihlanu we-6 kweyeThupha/August 2020. 
Akusayi kuthatyathwa zicelo ezifike emva kwexesha."	not available
politics	Intsebenziswano ekulweni ubuqhophololo	"Umbutho we-ANC eMpuma Koloni uthi uyayamkela intsebenziswano ephakathi korhulumente wephondo kwakunye nebutho lophando iiHawks. 
 Urhulumente wephondo, ngokukhokelwa yiNkulumbuso uPhumulo Masualle, ekunye neeHawks basungule le ntsebenziswano yokulwa ubuqhophololo nobuqhetseba kumagosa ephondo.  
Oku kwenziwe ngosuku lwehlabathi lokulwa nobuqhophololo (International Anti-Corruption Day) eKomani ngoLwesithathu. Unobhala we-ANC ephondweni * -Oscar Mabuyane uthi, bakholelwa ukuba le ntsebenziswano iyakudlala indima ebalulekileyo ekulweni ubuqhophololo nobuqhetseba kwiphondo.  
“Xa silwa nobuqhophololo, oko kuthetha ukuba imali karhulumente iyakuya apho kufanele iye khona,” utsho uMabuyane."	not available
entertainment	Umculo ubangela impumelelo kuNduduzo	"Ityalike yindawo yokunqula uMdali futhi abaninzi baya kuyo beqhutywa ngemva zizizathu ngezizathu. 
KuNduduzo Makhathini, ngethuba eselula, ityalike yayiyindawo yokuthoba unxano lomculo. 
Le nzalelwane yaseMgungundlovu KwaZulu Natal, nekunamhla oku isebenza njengeNtloko kwiSebe lezoMculo kwiYunivesithi yaseFort Hare, ayiphelelanga nje ekuqhubeni ngempumelelo kumculo weJazz koko iyaqhuba nokuveza into yokuba ingoma nganye ikhatshwa libali layo elinika umdla. 
UNduduzo usandula kukhupha icwecwe lakhe elitsha elithi “Modes of Communication: Letters from the Underworlds” nelishicilelwe phantsi kweemfefe zeBlue Note Records. UNduduzo ngusopiyano, igqirha kwanomqambi. 
Kweli cwecwe kukho ingoma ethi “Beneath the Earth” evangwe ngamazwi kaMsaki kwanawakaNduduzo buqu. 
“[Le ngoma] ethi ‘Beneath the Earth’ ithetha ngendlela ekufanele sikhangele ngayo ooThixo bethu futhi sifumane indlela yokunxulumana nabo,” kutsho uNduduzo. 
Ethetha ngokwakhokelela kwifuthe lakhe kumculo weJazz, uNduduzo ubalule iimvumi ezifana noBheki Mseleku, Moses Molelekwa kwakunye noAbdullah Ibrahim esithi zamnika umfutho. 
“Iimvumi zakuqala zazifaka intshisakalo kumculo eziwudlalayo. Ndicinga ukuba mhlawumbi yinto yepolitiki yezo ntsuku. Ndikwacinga ukuba kukho le nto yenza iJazz yeli yahluke futhi iqatshelwe kwihlabathi, kodwa kancinane siyaphulukana nalo nto kumculo wethu wanamhlanje,” utshilo uNduduzo. 
UNduduzo uthi kubalulekile ukuba iimvumi zanamhlanje zisibambe isingqi seJazz esibangele ukuba uMzantsi Afrika uqatshelwe lihlabathi. 
Le mvumi sele ikhuphe amacwecwe asibhozo ukusukela ngo2014, ngethuba iseka iGundu Entertainment isebenzisana nenkosikazi yayo uOmagugu okwayimvumi. 
Icwecwe likaNduduzo liyafumaneka kwiCD nakwimingxili yomnatha efana noSpotify."	not available
politics	Basaphila ngamabhakethi eNdlovini, eKatikati	"Abahlali baseNdlovini eKatikati, basaphila ngendebe endala besebenzisa amabhakethi njengendawo yokugcina ilindle kwizindlu zangasese abazisebenzisa bezintsapho ezingaphezu kweshumi.  
Ngenxa yokukruquka yile ntlalo, abahlali bala ndawo bavale ii-ofisi zakwamasipala isithuba seentsuku ezisibhozo kwiveki ephelileyo, benyanzelisa ukuba banikwe umbane, ugutyulo lwelindle nokuthathwa kwenkunkuma ezitalatweni.  
UNayoyo Kimbili (71) akaboni ngamehlo, uphila kwikhaya elingenawo umbane, usebenzisa indlu yangasese esebenzisa ibhakethi, indlu yakhe yakhiwe ngodaka nangona ehlala elokishini. 
 UNolitheni Kimbili yinkosikazi yale ndoda ingaboniyo, uthi kunzima ukuphila kwintlalo yaseNdlovini.  
“Xa efuna ukuya kwindlu yangasese ebusuku kunyanzeleka ukuba simfunqule, sibambisane ngaye ukuya kwindlu yangasese, sineminyaka engaphezu kwamashumi amabini sihlala le mpilo, sithenjiswa izithembiso ezahlukeneyo, sicela izindlu zokuhlala, izindlu zangasese nombane kurhulumente,” uthethe watsho uKimbili. 
UNovintwembi Mbathane lelinye lamaxhoba okunukiselwa ngamabhakethi agcina ilindle elingathathwayo ngumasipala eNdlovini. 
“Singena sichophe kwela bhakethi linye sonke kule ngingqi, eyona nto inzima kumaxa ligcwele, lichichize ke lisinukisele kubenzima nokutya kuba abalithathi abantu bakwamasipala, sipheka ngeparafini, asinawo umbane kunzima ukuphila kuthi. 
 UVakalisa Ceshemba oyinkokheli yombutho wabahlali uSANCO, uthi akukho nkqubo zophuhliso zikhoyo eKatikati.  
“Ukusukela oko sagqitha kunyaka ka1994 akukho nto ikhe yaqhubeka apha eKatikati, kumnyama, akukho mbane ezitratweni, ulwaphulo-mthetho lwandile ngenxa yale meko, abantwana abaphangeli apha,” uthethe watsho uCeshemba.  
Imali elikhulu lamawaka eerandi (R100 000) ebekumele ukuba isetyenziswe ukubiyela amangcwaba, ayaziwa ukuba ibheke ngaphi, akukho nempendulo, itsho ingxelo yabahlali. 
Iphondo leMpuma Koloni lelinye kumaphondo asenengxaki yokusetyenziswa kwamabhakethi kwiindawo zasezilokishini.  
Othetha egameni lesebe lamanzi nogutyulo lwelindle kweli, uSputinik Ratau, uthi ikhona inkqubela kwiphulo lokulwa le ngxaki.  
“Kulo nyaka uphelileyo ngamashumi amabini amawaka amabhakethi esithe sawaphelisa kumaphondo amane weli loMzantsi Afrika kunyaka u2016, sijonge ukulikhulisa elinani,” ucacise watsho uRatau.  
Abahlali babhale incwadi eya kumphathiswa wesebe lentsebenziswano kurhulumento nemicimbi yemveli uFikile Xasa, becela ukuba angenelele. Ngabasebenzi bakwamasipala abangaphezu kwamashumi amane abanqunyanyisiweyo kulo masipala. Othethe egameni lalo masipala uAnathi Nyoka, akafumanekanga ukwenza ilizwi kwezi zityholo."	not available
entertainment	UDumza Maswana unyathela kokwabo okokuqala!	"ABANTU belali yaseBhirha, eNgqushwa, baza kuba sethamsanqeni lokubukela uDumza Maswana esenza adume ngazo eqongeni. 
Kaloku kule lali kulapho le mvumi yazalwa yaze yakhulela khona. 
Ixesha elininzi, uluntu lwaseBirha alubinalo ithamsanqa lokubona unyana walo ekhwele eqongeni, nanjengoko luqhele ukuva nje loo ndyondyo yakhe isitsho kamnandi kunomathotholo okanye umabonakude. 
Encokolela I’solezwe lesiXhosa, uMaswana uthi yonke into ayiyo namhlanje kungenxa yabantu baseBirha neNgqushwa iyonke. 
“Xa ndikhwele eqongeni ndiye ndicinge ngabantu baseNgqushwa. Ezinye zeengoma endiziculayo efana naleyo ethi ‘Andikho’ ndibalisa amabali aseNgqushwa. Izinto endikhule ndizibona, emigidini nasemingcwabeni eNgqushwa, zizo ezindenze lo mntu ndinguye namhlanje, ” kubalisa uMaswana. 
Le mvumi, eyakhe yangumchongwa kwiiSAMA, ithi ngokwenza le khonsathi ifelefele ekhayeni layo lokuzalwa, ikwayindlela yokuthi enkosi kubantu bokuhlala. 
“EBirha kulapho iinkumbulo zam zobuntwana zikhoyo, iinkumbulo zokudlala iscathamiya elalini nasesikolweni eMacabangwana Primary, ” kutsho uMaswana. 
UMaswana ukhulele eBirha, ekhuliswa ngumakhulu wakhe. Uthi umakhulu wakhe nguye owamfundisa umculo. 
“Umculo, isinxibo kwankqu nokuhamba ngeenyawo xa ndiseqongeni, yinto endikhule ndiyiyo. 
Ndikhe ndahamba nefashoni nezinto esizibona kumabonakude, ezinefuthe lokuba sicinge ukuba le nto siyiyo ayinaxabiso,” kutsho uMaswana. 
Le mvumi inecwecwe elithandwa kakhulu elithi Molo. 
“Emva kokukhupha uMolo, kulapho abantu baye bathanda khona umntu endinguye nohlobo lomculo endiliculayo. Nam ndiye ndazazi emva kweli cwecwe ukuba ndifuna ukwaziwa ngomculo onjani,” kuncokola uMaswana. 
Ukunyathela kwikhaya lakhe lokuzalwa, uMaswana uthi ikwayinxalenye yeCelebrating African Song Tour yakhe. 
“Abantu belali yam bahlala kude edolophini kwaye zange bandibone ndicula. Zinqabile iimvumi eNgqushwa kwaye nabantwana abasakhulayo abazi nohlobo lwezixhobo ezisetyenziswayo xa kuculwa,” uMaswana encokola ngezizathu zokugoduka. 
Uthi ngalo mhla we12 kweyeSilimela (June) eBirha, angathanda ukubona abahlobo bakhe bakudala, abakunomathotholo, emaphepheni nabasemculweni abasuka kwiindawo ngeendawo. 
Le khonsathi ixhaswe yiConcert SA Mobility Fund neNational Arts Council. 
UMaswana usandul’ ukutyunjelwa kwibakala leBest Adult Contemporary Artist kwiSouth African Afro Music Awards (SAAFMA). Kweli bakala ukhuphisana noSimphiwe Dana, uZonke Dikana, uMoneoa noBheki Nqoko. La mawonga kulindeleke abanjelwe eRhawutini kwiveki ezayo. 
“Ukutyunjwa ndawonye kwakunye neemvumi endizihlonipha kunene nomculo wazo endiwuthanda ngendlela emangalisayo yinyhweba endingayithathi kancinci. Enkosi kwiSAAFMAs ngokundichonga nasekuncediseni ekwakheni ezi mvumi zinetalente engaka,” kuphawula uMaswana. 
Kwiveki ephelileyo, uMaswana uye wabamba ikhonsathi eRestaurant La Cuisinette eseBeacon Bay eMonti. 
Apha bekudibene abantu abanxanelwe ulonwabo nabebekhumbula umculo wakhe ngexesha lokuvalwa kwelizwe. Amatikiti wale khonsathi angaphaya kwekhulu aye athengwa onke zingaphelanga iiyure ezintathu. Nayo le khonsathi biyinxalenye yokhenketho alubiza Celebrating African Song Tour. 
Kule veki, uMaswana uza kungena estudiyo nalapho apheka khona icwecwe lakhe elilandelayo. 
Eli cwecwe liza emva kokuba ekhuphe iDVD yakhe ethi “Live At The Guild Theatre” ayishicilele eMonti ngo2018. 
Okukuqala embalini yomculo, iDVD kaMaswana ifumaneka nakwi-USB."	not available
entertainment	Udade boLindiwe kwiThe River	"ODLALA indima ephambili kaLindiwe Dlamini-Dikana kumdlalo oboniswa yi-1Magic, iThe River, uSindi Dlathu, uza dlala nodadewabo wokwenyani kulo mdlalo ingaphelanga le nyanga. 
UTina Dlathu uza kuba ngomnye weembuso eziliqela ezizibandakanya neThe River ukuza kudlala usapho olutsha lakwaHlophe. 
Ngokutsho kwemithombo ethembekileyo, abakwaHlophe balusapho olutyebileyo nolukhohlakeleyo oluza kushukumisa izinto kule sizini yesihlanu iqhuba iThe River. 
AbakwaHlophe bakhokelwa ngusaziwayo kwimidlalo kamabonakude uBheki Mkhwane. 
UMkhwane uza kudlala indima yentloko yekhaya uBukhosi. Kuthiwa uyisebenzisa ngokukhawuleza intloko ukuza neqhinga nanjengoko ekwanjalo ukusebenzisa umkhono wekati. 
Inkosikazi yakhe nguNomafu, uza kudlalwa nguBrenda Mhlongo. UMhlongo udlala indima kaMadonsela kumdlalo we-etv Imbewu. Yinkosikazi encinane yesibini kaBukhosi. Nangona ebonakala emhle nje ngaphandle kodwa ngaphakathi yinkosikazi enesibindi – eyazikhupha kwintsokolo njengoLindiwe. UNomafu noLindiwe bayinyoka nesele. 
Oonyana bakwaHlophe, uMlilo (odlalwa nguVuyo Biyela) kwakunye noNkanyiso (odlalwa nguUnathi Mkhize) ngabenkosikazi yokuqala kaBukhosi. Aba nyana abavani ncam notata wabo, kodwa noxa kunjalo ufuna bakhokele ishishini losapho. 
Yena uDlathu, udade boSindi Dlathu, uza kudlala intombi kaBukhosi, uKhwezi. 
Kuthiwa uKhwezi ukrelekrele, mhle kwaye naye uzibandakanya neshishini losapho. 
AbakwaHlophe baza kuvela okokuqala kwiThe River ngomhla we20 kule nyanga kaCanzibe."	not available
politics	IANCYL yaseNtshona koloni yonyule iinkokheli ezintsha	"EKAPA: UMBUTHO wolutsha lweANC (ANCYL) lubhengeze uluhlu lweenkokheli ezintsha ezonyulwe kwingqungquthela yesibhozo ebibanjelwe eKaroo Recreational Hall eBeaufort West ukususela ngomhla we26 ukuya kowe 28 kule nyanga. 
Le ngqungquthela ibizinyaswe ngamalungu angama-500 abemele ingingqi ezintandathu kweliphondo. Bekukho namalungu amahlanu asuka kwiNational Executive Committee aquka uMongameli weANCYL uCollen Maine no nobhala uNjabulo Nzuza. 
Le ngqungquthela ibibanjwe phantsi kwesihloko esithi “The league of Mandela, building a progressive youth voice to liberate the Western Cape”. 
Eliqela linamalungu angama-24 lizakukhokhelwa ngu Muhammad Khalid Sayed owonyulwe njengo sihlalo, isekela lakhe ngu Mfuzo Zenzile, unobhala ngu Silas Rataza, isekela lakhe ngu Spokuhle Patrein no Thuso Mpulanyane njengo nongxowa. 
USayed uthe iANCYL yeliphondo igqibe ekubeni isebenzele ukukhulula ulutsha kumatyathango endlala, ukungalingani nokuswela ingqesho. 
“Siya samkela isibhengezo esenziwa nguMongameli uZuma kweyoMnga sokuzisa imfundo esimahla. Kwaye siyayazi neyokuba ikhona imicela mngeni malunga nokuxhasa oku ngemali. Kodwa siyaluthembisa ulutsh aukuba sizimisele ukuphucula izakhono zabo ngemfundo. Siza kuqinisekisa ukuba ulutsha luqala imfundo kwase creche. Kumaziko emfundo ephakamileyo sizaku qinisekisa ukuba bathatha izifundo ezifana nezibalo, ezobunzululwazi nezobuchwephesha ukuze baphulise ilizwe,” utshilo. 
Uthe lifikile ixesha lokuba usekela mongameli weANCYL aphume kweliphondo. “Kungoko ke sibiza amalungu wethu kwingingqi zinke baqalise ukuxoxa ngama gama ezonkokheli zinesakhono sokuthatha esisikhundla sinoxanduva. Sesiyiqwalasele neyokuba ezinye iingingqi sele zibhengeze igama lika Sifiso Mtsweni,” utshilo. 
michael.nkalane@inl.co.za"	not available
sports	ISouthern Kings izenzele imbali izolo eBhayi	"PORT ELIZABETH – Izolo iSouthern Kings ibhale iincwadi zembali ngokutsha ngethuba ibetha iSharks ngo’35-32 okokuqala kumdlalo weSuper Rugby ngenjikalanga yayizolo eNelson Mandela Bay Stadium. IKings iye kulo mdlalo isitsha zintambo emva kokuphumelela imidlalo emibini ngokulandelelana ekhaya. Ibingekho enye indlela ebelinokwenza ngayo iqela ebelidlalela ekhaya ngoba belingqiyame ngenkxaso yabalandeli bombhoxo abangaphaya kwamawaka angamashumi amabini ananye. 
  
Lo mdlalo wayizolo ubungohlukanga kulowa wokuqala owawuseThekwini – apho iSharks yabetha kuwo iKings. Kweli ityeli ibuyise izitya kamnandi kwaye ngexesha elibi kakhulu lesizini. Indoda encede iKings ngokulala emgceni ngomzuzu wokugqibela nguPieter-Steyn. Yimpumelelo le eyifunquleyo kakhulu iKings kumbhoxo. Ukubetha iSharks akuyondlwan’ iyanetha – kodwa ngenxa yokuzimisela nokufaka kwamanqaku ngabadlali beKings kuwenze umsebenzi womqeqeshi walula ngakumbi. 
  
Nayo iSharks ize izimisele ukuqokelela amanqaku kulo mdlalo, indlela abadlali abafana noPat Lambie, uDaniel du Preez nabanye, abadlale ngayo ibibonisa mhlophe into eyifunayo. ISharks azifakanga uxinizelelo nje kuphela, ibifaka namanqaku – lo nto ikhokelele ekukhokeleni kwayo ngathuba lithile emdlalweni nangona nje iKings iye yakwazi ukuziguqula izinto. Le yimpumelelo yesithathu yeKings imidlalo ilandelelana – kodwa soze abadlali bayilibale ngoba kokokuqala ibetha iSharks. 
  
Points-Scorers 
Southern Kings 35 – Tries: Alshaun Bock (2), Lionel Cronjé, Pieter-Steyn de Wet. Conversions: Cronjé (3). Penalties: Cronjé (2). Drop goal: Cronjé (1). 
Sharks 32 – Tries: Daniel du Preez, Lwazi Mvovo. Conversions: Pat Lambie (1), Garth April (1). Penalties: Lambie (2), April (4)."	not available
politics	Ingxoxo noluntu ngundoqo wophuhliso, utsho uSodolophu	"USodolophu waseMbhashe uSamkelo Janda uthi ukuze lo masipala uphucule izinga lokusiwa kweenkonzo eluntwini kufuneka uthi gqolo ukungqubanisa intloko nabantu ngeenjongo zokuphucula unxibelelwano. 
  
UJanda ebethetha kwiholo lekholeji iKing Hintsa eDutywa ngoLwesine apho lo masipala ubuzokuthi thaca izinto osele uzenzile kwezintsuku zilikhulu ungenile kulawulo oluqale ekuthambekeni kwenyanga yeThupha. 
  
Lo msitho ubuzinyaswe nangoosomashishini abaquka uMthetheli Ngumbela kwanoGcobani Livingstone Nogoduka. Obesakuba nguSodolophu waseMbhashe uNonceba Olga Mfecane ebewuzimasile naye lo msitho. 
  
Lo kaJanda uthi enye yezinto oye wazenza lo masipala kukungqubanisa intloko nabathathi-nxaxheba balo masipala, ngokwezintlu zabo, ukuva izimvo zabo ngezinto abanqwenela ukuba zifanele ukukhokeliswa phambili ukuphucula uluntu. 
  
Aba bathathi-nxaxheba baquka iinkokeli zezoshishino, iinkokeli zolutsha, abanini beeteksi, iinkokeli kwicandelo lezemidlalo, abahlawuli-nkonzo bomasipala, amafama, iinkosi kwaneemanyano zabasebenzi. 
  
“Injongo yolu thethwano naba bathathi-nxaxheba kukuva izimvo neenkxalabo zabo malunga noMbhashe. Umasipala ngowabantu, kubalulekile ke ukuva kubo phambi kokuba siqalise ngomsebenzi,” utshilo uJanda. 
  
Phakathi kwezinye zezinto ezenziwe ngulo masipala kwezintsuku zilikhulu ziquka: 
  
-Ukusungulwa kweziko lokuvavanya abo bafuna iilayisenisi zokuqhuba 
-Ukuphethulwa kwesoyi kwifama yamandongomane kumaJingqi kuGatyana 
-Ingqungquthela yolutsha yezoqoqosho eDutywa 
-Bomvana Heritage Day eXhorha 
-Ukufundiswa koluntu ngamaxhalanga akuMsikiti."	not available
sports	UClinton Larsen ubaqhwabela izandla abadlali bakhe	"Ugoduke encume olukabhulankethe uClinton Larsen obaqhwabele izandla abadlali bakhe emva komsebenzi omhle abawenze emdlalweni. IChippa United ibambene ngegowuli elinye macala (1-10) neMamelodi Sundowns emdlalweni we-Absa Premiership edlale ngamathuba kuwo eNelson Mandela Bay Stadium izolo ebusuku. Igowuli leSundowns lifakwe nguLebohang Maboe emzuzwini wamashumi amathathu anesihlanu kwisigaba sokuqala. Kanti elayo iChippa United lingene emzizwini wamashumi alithoba emva kwempazamo eyenziwe nguMotjeka Madisha obezama ukuchitha ibhola ebikhatywe nguMeshack Maphangule. Emva kokulawula umdlalo, iSundowns yoyiswe kukusonga umdlalo, abadlali abafana noSibusiso Vilakazi boyiswe kukufaka ibhola emnatheni. Izinto ziguqukile kwisigaba sesibini somdlalo emva kokuba idlale umdlalo ongcono. 
Indlela edlale ngayo iChippa United neSundowns kulindeleke okokuba ifunqule ukuzithemba kwabadlali phambi kokudibana neGolden Arrows emdlalweni olandelayo kwiveki ezayo. “Ndoneliseke kakhulu yindlela iqela elidlale ngayo. Ndicinga ukuba lithathe apho beliyeke khona kwisizini egqithileyo. Nangona iqela belihamba emva ngegowuli elinye – kodwa abadlali khange banikezele kwade kwasekugqibeleni. Yinto ebalulekileyo kakhulu kuthi leyo kweli qela. Ndizingomba isifuba ngomsebenzi owenziwe ngabadlali. Balifanele lonke uzuko emva kokudlala kakuhle. Thina sibanike nje indlela yokuqubisana neSundowns, okunye kuye kwenziwa ngabo abadlali. Ikwazile ukusongamela iDowns kwiindawo ezithile – kodwa ndicinga ukuba abadlali bakwazile ukumelana nayo,” utshilo uLarsen emva komdlalo. 
Amawele akwaMoyo asuka eZimbabwe abe neyona mini yakhe nzima kodwa ancedwe nguKapteni, uFrederic Nsambiyumva, umdlali okuphela kwakhe obedlala kwabasemva nakwisizini egqithileyo. Ikwazile iSundowns ukudala amathuba acacileyo emdlalweni – kodwa uLarsen ucinga ukuba abadlali bakhe benze umsebenzi ophucukileyo kakhulu. “Besilindele umdlalo onzima kakade xa sidlala neqela elifana neMamelodi Sundowns. Badlale kakuhle phaya emva abadlali bethu ngoba besufuna iSundowns idlalele kude kuthi. Ibhola yeSundowns yokuqala eye ezipalini yile iyifakileyo emzuzwini wamashumi amathathu anesihlanu. Ukubamba iSundowns ixesha elide kangakaya emdlalweni kuthetha ukuthi indlela esidlala ngayo phaya emva intle kakhulu. Into nje endiphoxileyo emdlalweni wethu ibe kukuphuncula ibhola – kodwa singakwazi ukukhawuleza siyifumane. Iqela lethu lidlale umdlalo ongcono kakhulu kwisigaba sesibini somdlalo. Yinto entle ukufumana inqaku sidlala neentshatsheli,” uvale ngaloo mazwi uLarsen."	not available
health	Uvavanyelwe ikhorona usodolophu weBCM	"Usodolophu woMasipala oMbaxa iBuffalo City Metro uXola Pakati, uthe wenza umzekelo eluntwini kwesi sixeko ngokuthi azigqatse ayokuvavanyela intsholongwane yekhorona kusasa ngoLwesibini, kwirenki yezithuthi zikawonkewonke eGonubie Kings Mall Taxi Rank. 
UPakati uthi kubalulekile ukuvavanya uhlale uzazi kwaye ikwaziinzame zokunqanda ukunwenwa kwale ntsholongwane. 
“Nangona nje ndingabonisi zimpawu zayo, kodwa ndicinga kubalulekile ukuba uluntu luyibone into yokuvavanya ukuba ibalulekile kwaye iyimfuno,” utshilo uPakati.  
Isebe liza kuqhubekeka nephulo lokuhlola uluntu. Kulindeleke ukuba kuvavanywe uluntu lonke, ingakumbi abo baneempawu zale ntsholongwane.  
Abaza kuthi kuqalwe ngabo basebenza ngoluntu nasesidlangalaleni abafana namapolisa, ezivenkileni, kwiimall nabasebenza kwiigaraji.  
Isebe liza kuqhubekeka lityelela iilokishi zeli kwakunye neelali zaseBuffalo City Metro de ibe ngumhla weshumi elinesithandathu kuhlolwa uluntu."	not available
entertainment	UNambitha Mpumlwana wamkela iwonga eMonti!	"UNAMBITHA Mpumlwana, nongusaziwayo odumileyo kwimidlalo kamabonakude weli, nguye ozakube ewongwa kwiBEAT Magazine Awards eMonti kwimpelaveki ezayo.  
La mawonga, nangena kunyaka wesithathu kulo nyaka eqhuba, azakuthi jize uMpumlwana ngewonga lokuhlonipha ummi waseMpuma Koloni elibizwa iMy Eastern Cape Award.  
Eli wonga, nesele lifunjathiswe umsasazi nonobuhle uZizo Beda-Tshwete, imvumi yeR&B uLoyiso Bala, liwonga abo baziinzalelwane zephondo leMpuma Koloni, nabaqaqambise eli phondo kumabakala ohlukeneyo aquka umculo, oonobuhle, ukudlala kwimiboniso, kumashishini njalo njalo.  
Umsunguli wezi mbasa uSimphiwe “Smash”  Mashexa uthi, “ Konke sele kume ngobume kwicala lamalungiselelo, kwaye amawonga alo nyaka anochatha kunalawo alo nyaka uphelileyo.”  
UMashexa ukholelwa kwelokuba uMpumlwana ufanele ukuwongwa ngale mbasa. 
 “Sele eneminyaka emininzi ekwiqonga lolonwabo, kunjalonje ube kwimiboniso eliqela esele iphumelele iimbasa.  
USis’ Nambitha uyazingca ngephondo leMpuma Koloni, kwaye ndikholelwa kwelokuba angabelana nabaninzi ngamava anawo kwezolonwabo,” utshilo.  
UMashexa uthi “kulo nyaka bagxile kakhulu kuphuhliso lwamanina kungoko betyumbe uMpumlwana njengofanelwe liwonga le-My Eastern Cape.”  
UMpumlwana waziwa kakhulu njengoMawande kwiGenerations, njengoMandlakazi kwi-Ashes to Ashes, ukanti ukwathabathe inxaxheba kwimidlalo efana no-Yizo Yizo, Interrogation Room, The Lab, uTsotsi, Isidingo, 7de Laan nezinye. Ngo2007, uMpumlwana waphumelela iwonga leGoldern Horn njengeBest Actress kwiTV Drama kumawonga wesibini weeSAFTAs.  
IBEAT Magazine Award zizakube zibanjelwe eGuild Theatre ngoMgqibelo (9 July 2016). Zifumanele itikiti lakho nge-R150 eComputicket. 
simphiwe.freddie@inl.co.za"	not available
politics	Lithe xhaxhe inani labo bathabatha inxaxheba kunyulo loomasipala	"Linyukile inani labantu abazakuthatha inxaxheba kulonyulo loomasipala oluzakuqhutywa ngomhla wesithathu kwinyanga kaAgasti walo nyaka xa kuthekiswa neminye iminyaka.  
Oku kudizwe yingqonyela yekomishoni ezimeleyo yonyulo uMosotho Moepya ngethuba ebesenza intetho yakhe malunga namalungiselelo onyulo.  
Uthi, eli nani linyuke ngeshumi elinanye leepesenti ekhulwini xa kuthelekiswa nonyulo lomasipala lonyaka ka 2011. 
“Ngabavoti abatsha abaphaya kwezigidi ezibini abathe bangenelela kuluhlu labavoti ukusukela oko bekuvulwe inyoba yokungeniswa kwabo baqalayo ukuvota,”utshilo uMoepya. 
 Ngamashumi amabini anesithandathu abantu boMzantsi Afrika abakungeleyo ukuthatha inxaxheba kolu lonyulo luzayo, itsho ingxelo.  
Le ngxelo ihambisa ithi uninzi labo bazakuthatha inxaxheba kolu nyulo ngamakhosikazi xa bethelekiswa namadoda. 
Ngamashumi amahlanu anesihlanu ekhulwini eepesenti amakhosikazi azakuthatha inxaxheba kulonyulo loomasipala, lo gama ingamashumi amane anesihlanu eepesenti ekhulwini kuphela abantu abangamadoda.  
“Ngamashumi asixhenxe anesixhenxe abantu abaselungelweni lokuvota ababhalisele ukuvota kolu lonyulo sizakuba nalo,”utshilo uMoepya.  
Iphondo laseRawutini lelona linamanani aphezulu abantu abazakuthatha inxaxheba kulonyulo loomasipala kuba linabantu abakwizigidi ezithandathu, kulandela iphondo lase KZN ngabantu abakwizigidi ezihlanu lo gama iMpuma Koloni ihleli kwindawo yesithathu ngabantu abakwizigidi ezithathu kuphela. 
“Amashumi amane anesibhozo ekhulwini epesenti aba bavoti ngabantu abaminyaka ingaphantsi kwamashumi amane ngobudala,” ucacise watsho uMoepya.  
Iphondo leNtshona Koloni lelona linamanani aphezulu abantu abaqala ukuvota abathe babhalisela ukuvota kulo nyaka. 
“Ngamashumi amane anesibhozo eepesenti ekhulwini athe abhalisela ukuvota eNtshona Koloni, kwaye elo lelona nani liphezulu sinalo,”uhambise watsho uMoepya.  
Imibutho eyahlukileyo kweli ijikeleze kwimbombo zone zelizwe isebenzela ukuba ifumane inkxaso yabantu ukuze iphumelele olu lonyulo. 
siyabulela.mqikela@inl.co.za"	not available
sports	UManyonga wenze imbali eMzantsi Afrika	"ULuvo Manyonga, indoda etsiba ngendlela engenambaliso eyathi yabuya nembasa yeSilivere kwi-Olimpiki kunyaka ophelileyo, wenze imbali izolo ngethuba etsiba umgama oyi-8.62m okokuqala kwimbali yakhe. Le ndedeba yaseLady Frere, edume ngokutsiba nokukrabalazisa lo milenze yayo mide, ibithath’inxaxheba kwiGauteng North Championships ngoLwesihlanu. Ilinge lale ndodana ibilelokuzama ukubetha ngaphaya kwelo xesha lenziwa nguKhotso Mokoena. 
  
Emva kwalo msebenzi mhle owenziwe nguManyonga, ngoku imbali yakhe iphakathi kweziganeko eziyimbali eziphambili ukusukela kwinyanga yeSilimela ka-2009. Lo kaManyonga uvelise umsebenzi ocwengileyo kwi-8.62m, 8.29m, 8.34m ne-8.34 phambi kokuphumla ngenxa yokwenzakala eqatheni. 
UManyonga wazenzela imbali kwikhono lakhe kunyaka ophelileyo ngokuthi abuye nembasa kwiRio de Janeiro Olympics ezimphakamisileyo kakhulu nakwihlabathi."	not available
entertainment	USiya Seya uhlekisa iQonce 	"USiyabulela Seya waseMdantsane nodume ngelikaSiya Seya kwiqonga lokuqhula (Comedy) uzakube ehlekisa eQonce kule mpelaveki. 
Emva kokufudukela nosapho lwakhe eBhayi, apho wakhulela khona, uSiya waqonda ukuba uzifuna ekwezolonwabo. 
“Ndazama ukungena kwiKwaito, kodwa ndaphinda ndabona ukuba mandizame enye into umculo ayingowam.” 
USiya waye wenza izifundo zosasazo kwikholeji yaseMSC eBhayi. Uthi emva koko wayokuhlala eKapa ngeliyokufuna amathuba engqesho. 
“Kwafuneka ndiye eKapa uyokufuna umsebenzi. Ukufika kwam apho ndafikela kusapho lwam. Ndatyala iCVs zam phantse ndawo zonke, kodwa zange ndibizwe ndawo,” utshilo. 
Uthi wafakwa nguLouw Venter ongumdlali kamabonakude kwiqonga lokuhlekisa, nalapho wamnika abantu anokuqhagamshelana nabo. 
“UVenter ndadibana naye kwi-One Man Show eKapa, wandixelela ngeendawo eziphezulu, ekuhlekisa kuzo abantu abaziwayo, nam ndayithatha loo nxaxheba.” 
USeya uhlekise kumaqonga afana ne-99% Xhosa Comedy, 99% Zulu Comedy, iJou Mase nezinye. 
“IComedy ayifuni kutyikitya sivumelwano namntu, kodwa ifuna ubani ahlekise,” utshilo uSeya. Uqhube wathi kususela ukungena kwakhe kweli qonga lokuhlekisa ngonyaka ka-2007 kodwa de kubenamhla uzibona njengomnye ongekafikeleli apho afuna ukuba khona. 
Uphinde wavakalisa ukuba yena uyacebisa, akhuthaze ngendlela ehlekisayo. 
Mhlali waseQonce neziphaluka, qinisekisa ukuba useKing Club eQonce namhlanje. 
USiya Seya, Mbulelo ‘Many Laughs’ Msongelwa kunye noZikhona Msuthu bazakonwabisa, i-R60 izakungenisa emnyango. Ungaphoswa!"	not available
entertainment	Wayezintyintye ngamayeza, hayi ngotywala	"UMSASAZI woMhlobo Wenene FM, uSamora Mangesi, ungxengxezile ngesiganeko seveki engaphaya kwephelileyo, esashiya abaphulaphuli besi sikhululo bemtyhola ngokunxila emoyeni. 
UMangesi uthi ngamachiza awawathathayo awamenza avakale okomntu onxilileyo emoyeni. 
NgoMgqibelo, umhla we9 kule nyanga, uMangesi wakhutshwa phakathi enkqubeni yakhe ngethuba esasaza inkqubo. 
Abaphulaphuli beQonga Labatsha babhala kumakhasi onxibelelwano betyhola uMangesi ngokuzitshiza ngobhelu lomsele emva kokumva ebhuda neentsuku emoyeni. 
Ebhala ngale ntlazane kuFacebook wakhe, uMangesi uqale ngokucela uxolo ngesi siganeko. 
“Kusapho lwam, izihlobo, oogxa bam emsebenzini nakumphulaphuli woMhlobo Wenene. Okokuqala ndingathanda ukuqalisa ngokuvuma kwaye ndixolise ngeziganeko ezenzeke ngomhla we9 kuTshazimpuzi ka2022  ngethuba losasazo lweQonga Labatsha,” uqale watsho. 
Uthi kube buhlungu ukubona abantu besithi akalixabisanga ithuba alinikwe nguMhlobo Wenene. 
“… kodwa kube eneneni kungenjalo. Ndiye ndakhetha ukuthula, ndinyamezele iintetha de ibe le nyewe isonjululwe ngabaphathi, kwaye oko kuye kwenzeka,” kubhala uMangesi. 
UMangesi uthi kubonakala ngathi  amachiza awawatyayo zange asebenze ngokukhawuleza, de kwafikelela ixesha lakhe lokusasaza. 
“Abo bandilandela kumakhasi onxibelelwano bayazi ukuba phambi komhla wesithoba kuTshazimpuzi bendingekho sesimeni esihle ngokwempilo, nangona bendiziva ndingcono noko, kodwa ndisenako kona ukungaziva kakuhle ncam. Ndiye ndaqalisa ukutya amayeza, nekubonakala ukuba khange asebenze okanye awasebenzanga ngokukhawuleza ngokwaneleyo ukuze ndibe ngcono phambi kwentsimbi yesithandathu emva kwemini ngoMgqibelo, ukuze ndingayiphosi inkqubo yam yesibini,  ndidanise abo bandixhasayo nabathe bakholelwa kum kolu hambo lwam,” kuphawula lo msasazi usandul’ukuqeshwa nguMhlobo Wenene. 
UMangesi uthi kuba ebefuna ukuyokonwabisa abaphulaphuli bakhe, uqhubeke nokongeza amachiza, nto leyo eyenze kwapotyakala izinto. 
“Oku kundenze ndingazinzi, ndisasaze ngendlela engacacanga emoyeni, nethe yenza ukuba abaninzi bakholelwe ukuba bendinxilile.” 
Uthi ibingezonjongo zakhe ukurhuqela phantsi igama leSABC ayisebenzele iminyaka elishumi. 
Lo msasazi ubambe ngazibini kumama wakhe athi uye kwanyanzeleka ayokumonga ukuze abuyele esimeni esisiso sempilo. 
Uthi uwafakile amaxwebhu ayimfuneko kwaye amkelwa ngabaphathi boMhlobo Wenene. Esithi bavumelene nabaphathi ukuba abuyele emoyeni ngomhla wesixhenxe kwinyanga ezayo. 
“Ngoko andiyi kubakho emoyeni kuba ndiye ndenza impazamo yokungazixeli ukuba ndiyagula, ndazintyintya ngamayeza endaweni yokuthatha usuku. Kwakhona, oku ndikwakwenzela ukuze ndonese impilo yam ngokwasemzimbeni nangokwasengqondweni, ze ndibuyele kuwe ndinamandla ngomhla we7 kuCanzibe.”"	not available
sports	Amakhosi athumele umyalezo kwiPirates!	"Emva kokuba amaqela adlala kwi-Absa Premier Soccer League ethathe ikhefu leeveki ezimbini – kule veki abuye ngodlwabevu lwemidlalo.  
UMzantsi Afrika uzakohlukana phakathi kule mpelaveki xa kudibana iKaizer Chiefs ne-Orlando Pirates kumdlalo wePSL ngo’15:30 eFNB Stadium.  
Xa kusondela umdlalo wezi zangxa zebhola yoMzantsi Afrika kubakho ingxoxo kwiindawo zoluntu, emakhaya kwiindawo ekubhejwa kuzo, ingulo nalowo uphakamisa uluvo lwakhe acinga ukuba luchanekile.  
Amakhosi aya kulo mdlalo ukuzithemba kuphezulu emva kokuguqisa phantsi iMamelodi Sundowns ngo’2-1 eLoftus Versfeld Stadium ngoLwesibini kweminye yemidlalo eyakhe yabalasela kule sizini ka-2017/18.  
Ngokuphumelela lo mdlalo, uSteve Komphela uthumele umyalezo ocacileyo kwiBucs ngeyona nto elindelekileyo kulo mdlalo. IChiefs ihleli kwindawo yesithathu kwiPSL emva kokuzuza impumelelo yayo kule veki – kwaye ukubetha iqela elifana nePirates kungabafunqula kakhulu abadlali. 
Nangona iChiefs isengxakini yokonzakalelwa ngabadlali abaphambili – kodwa ukungabikho kwabo badlali kunike abadlali abatsha ithuba lokuzibonakalisa.  
UWiseman Meyiwa noSiyabonga Ngezana ngabadlali abaveliswe yiChiefs abalixhakamfule ngezandla zozibini ithuba lokudlala abalinikwe nguSteve Komphela – oncume olukabhulankethe emva kokubetha iSundowns phambi komdlalo omkhulu ngempelaveki.  
“Umdlalo ubumnandi kakhulu kwaye omabini amaqela ajule yonke into abexhobe ngayo. Le mpumelelo ibisisipho esisinika usihlalo weChiefs (Kaizer Motaung ebezalwa ekuqaleni kweveki). Iya sivuyisa kakhulu impumelelo, ngoku sijonge umdlalo olandelayo,” utshilo uKomphela. 
Nayo iPirates izakusebenzisa lo mdlalo njengethuba lokunyukela phezulu. Abadlali abafana noWillard Katsande, uGeorge Maluleke noBernard Parker kulindeleke balwe kube mdaka iisali xa bedibana neziququ zeBucs ezifana noThamsanqa Sangweni, uMpho Makola noThamsanqa Gabuza oyingozi kakhulu xa engagadwanga. 
Imidlalo yePSL: 
NgoMgqibelo: Golden Arrows vs Polokwane City @Princess Magogo 15:30; Ajax Cape Town vs Bloemfontein Celtic @Athlone 20:15; Mamelodi Sundowns vs AmaZulu @Lucas Moripe 20:15; Free State Stars vs Platinum Stars @Goble Park 20:15 
NgeCawe: Chippa United vs Cape Town City @Sisa Dukashe 15:30; Baroka FC vs Bidvest Wits @Peter Mokaba 15:30"	not available
entertainment	UDJ Mello T uphindile kwakho!	"KWIINYANGA ezimbalwa emva kokuba uThando “DJ Mello T” Mdutyana ekhuphe ingoma ethi ‘Lilo lodwa’ uyabuya kwakho nenye ethi Ray Ray (Qash-Qash). 
Le ngoma ethi Lilo lodwa kaMello T, eculwa lilizwi likaPearl Sonjica, iphume ngenyanga kaTshazimpuzi. 
Ukanti ngo2019, le DJ ikhuphe ingoma yayo yokuqala ethi “Sebenza” ikunye noLuthando Mzi kumazwi. 
Uthi kule ngoma intsha, lo mntu uzibhaqa ekwisimo apho ahleli kunye nabantu abahamba nezithandwa zabo. 
“Ngoko ke uzibuza ukuba ingaba siphi esakhe isithandwa. Uneminqweno yokubanesakhe isithandwa, aze aphandleke ngomnye kwaba bantu ahleli nabo, kuba ebona indlela amjonge ngayo, kwanendlela athetha ngayo,” uDJ Mello T encokolela I’solezwe lesiXhosa. 
UDJ Mello T uthi kule ngoma usebenze noTulz Native wasePort Alfred kwakunye nelizwi elimnandi letyendyana laseMount Ayliff uOlothando Ndamase. 
Le ngoma ibhalwe yaculwa nguNdamase. 
Uthi okumtsale umdla kuNdamase, ngaphandle kokuba engowaseMpuma Koloni, yindlela acula ngayo. 
“Ndikhe ndamva ecula kwiingoma zeHouse zezinye iiDJs zalapha ephondweni (Eastern Boys – Ukuthand’umntu kunye nekaAkhona Excellent – Umntu Wakho), ndayithanda indlela avakele ngayo kuzo. Okwesibini kukuba ucula ngothando kwaye bendingekabinayo ingoma endiyikhuphileyo ethetha ngothando. Ngaphezu koko yindlela azingca ngayo ngolwimi lwesiXhosa. Loo nto iyavakala emculweni wakhe kwaye usicula ngaphandle kwamagingxigingxi isiXhosa!” 
UMello T uthi unezicwangciso zokwenza ividiyo yale ngoma. 
“Ngaphaya koko, ndiceba ukukhupha enye ingoma phambi kokuba sifike kuDisemba. Leyo iza kube iyingoma yesithathu endiyikhuphayo kulo nyaka ka2020, ” kudiza uDJ Mello T. 
Le ngoma iyafumaneka kuzo zonke iivenkile zomculo kwi-intanethi. 
simphiwe.freddie@inl.co.za"	not available
sports	Ukubuya kukaCastro kuyinika amandla iChiefs evusa eyayo iCBD!	"Ifolosi yeKaizer Chiefs, uLeonardo Castro, ivuyela ukufumana ithuba lokudlala ebaleni kwakhona emva kokukhonkxwa kukonzakala. UCastro, 32, udlale okokuqala kwiveki ephelileyo phantsi kukaStuart Baxter kwisizini eqhubekayo ukusukela ngenyanga yeSilimela kunyaka ophelileyo awonzakala ngawo. Ngenxa yokonzakala, le ndedeba yaseColombia ayikwazanga ukuqala isizini nabanye abadlali kwiChiefs ngoba ibisabhilwabhilwa ngoogqirha. Noxa ukudlala ngendlela yakhe kwakuthatha ixesha – kodwa uCastro uthi kumnandi kakhulu ukubuyela ebaleni. “Kumnandi ukudlala ibhola kwakhona. 
Bendibakhumbula oogxa bam, nokudlala ebaleni bendikukhumbula,” utshilo uCastro. “Ndonzakala kakubi kakhulu. Kuye kwanyanzeleka ukuba ndibe nomonde kakhulu. Yonke lo nto ibifuna ndomelele ngokwasengqondweni ukuze ndikwazi ukudlala kwakhona,” utshilo uCastro. Ubukho bukaCastro ziindaba ezimnandi kuBaxter ngoba udinga ifolosi ekwaziyo ukufaka amagowuli njengaye. Okunika umdla kakhulu kukuba ubuya uKhama Billiat noKeagan Dolly besenza ezibukwayo emidlalweni yeChiefs. 
“Njengokuba ndikwazile ukuphuncuka ekonzakaleni, ndifuna ukusebenza ngokuzimisela ukuze ndiphucule indlela endidlala ngayo. Sineqela elomeleleyo. Phantse bonke abadlali bakhona kwaye bakulungele ukudlala nanini na. Njengokuba imidlalo isiza phakathi evekini nangeempelaveki, kufuneka bonke abadlali,” utshilo uCastro emva kokuhlala phantsi iinyanga ezintlanu zonke engadlali. Umqeqeshi ukwamkele ngovuyo ukubuya kukaCastro – kodwa uthe akakakulungeli ukudlala ixesha elide ebaleni. 
“Kwakuthatha ixesha elide ukuze abuyele kwisimo sakhe. Ndinethemba lokumande ndimnika imizuzu embalwa emidlalweni ade afumane amandla,” utshilo uBaxter emva kokuba iChiefs ibethe iMaritzburg United ngegowuli elinye eHarry Gwala Stadium ngempelaveki. Umdlali ongekabuyeli enkampini nguSamir Nurkovic naye owonzakeleyo. Amakhosi aza kulwela amanqaku amathathu xa edibana neSwallows emdlalweni weDStv Premiership ngo-15:30 ngeCawe."	not available
entertainment	Ingxolo ngomboniso ongolwaluko!	"UMBONISO bhanyabhanya ojonge ekufundiseni amakhwenkwe akhulayo ngobudoda kulindeleke ubonwe ngokusesikweni okokuqala ngomhla weNkcubeko, we24 kweyoMsintsi. 
Le filim, ebizwa ‘Isidoda, Ubudoda, Indoda’  ibhalwe nguBulelani Momoti yaze yaveliswa yiMontywood ngokubambisana neKumkani Pictures. 
Njengomboniso owawubalisa gabalala ngesiko lolwaluko, iNxeba: The Wound , nawo lo mboniso sele uqalile ukuqhwaya iintetha nokunxakama eluntwini, ingakumbi amadoda, ngokutsho kukaSiyamamkela Wanga weKumkani Pictures okwangumdlali ophambili kule filim. 
Le filim ibalisa ngeminye yemingeni ejamelana namakrwala xa ebuya esuthwini nekuquka kuyo intlonti evela koontangandini kwanokuxhatshazwa kweziyobisi. 
Ebalisela I’solezwe lesiXhosa ngale filim, uWanga uthi ibali lingegatyana elincinane uNtsika, osuka kokwabo eMooiplaas esiya eMonti nalapho enezicwangciso zokufunda kwiYunivesithi yaseFort Hare. 
“Oku kwenzeka emva kokubuya esuthwini. Akube efikile eMonti, udibana neqela lamakrwala afuna ibhotile yebhranti yokuzazisa kuye, waye akayikhupha, nalapho oku kwakhokelela ukuba abhubhe emva kokuhlatywa lelinye lamakrwala,” kubalisa uWanga ngale filim. 
UWanga uthi lo mboniso bhanyabhanya uveza abantu abohlukeneyo nabanezimvo ezohlukeneyo. 
UWanga udlala indima ephambili kaNtsika. 
” UNtsika ukholelwa ukuba utywala abunagalelo ekwakheni indoda enesidima. Kwaye uNtsika ukwakholelwa ukuba utywala abulunganga kwabo baselula, oku kuye kukhokelele kwingxabano nomsindo kwamanye wala makrwala adibana nawo eMonti nanezimvo ezohlukileyo kwezakhe ngobudoda,” uWanga ubalisa ngendima kaNtsika ayidlala kule filim. 
La makrwala athi ikrwala elingaziwayo malizazise ngebhotile. 
Abanye abakulo mdlalo nguNtsingiselo Masindwa onguGeneral, omele amakrwala aseMonti, kubekho uSiphamandla Mqeni onguThera. 
Ngokomlomo kaWanga, uthi uMomoti lo mboniso uwusekelezele kwibali lokwenyani, apho umalume walo mbhali wahlatywa ngamakrwala ngo2002 efuna ibhotile yokuzazisa, wathi akwala, amhlaba. 
“Ngelokuzikhusela wadubula elinye laloo makrwala waze walahlekelwa ngumsebenzi wakhe, yaze yangumntu onerekhodi lolwaphulomthetho,” uWanga ubalisa ibali elakhokelela ukuba umbhali abhale lo mboniso bhanyabhanya. 
UWanga uthi njengomdlali kulo mboniso, ulibona ibali lisiza nemfundiso. 
” Umyalezo wale filim kukufundisa amakhwenkwe asakhulayo ngeendlela zokuziphatha, izinto ekufanele ukuzenza nemayingazenzi.” 
UWanga uthi sele abantu beqalisile ukubanomsindo nokuyinyevulela le filim kususela oko kuthe kwakhutshwa itreyla yayo ngenyanga kaCanzibe. 
“Nam njengomnye wabadlali abaphambili kulo mdlalo, ndiyathukwa, abantu sele bengabaza nokuba ndiyiyo na indoda,” kutsho uWanga, esithi kuthukwa abavelisi nabadidiyeli balo mboniso. 
“Asiyothukanga sisonke indlela abantu abaziva ngayo ngokwenziwa kwalo mboniso kuba bengekawazi ukuba uthini na umyalezo okuwo, uloyiko lwabo siyaluqonda ngokuba kaloku kukho imiboniso ebikhe yakhona ngaphambili, yaveza izinto ekungamelanga zivezwe kwisiko lolwaluko, ” kutsho uWanga, ongumququzeleli weentengiso kwiMontywood nakwiKumkani Pictures. 
Umboniso uyafumaneka kwiApp yeMontywood."	not available
entertainment	Umboniso wefashoni eMdantsane	"Banikwe ithuba lokuba babonise ngeempahla zabo abathungi bempahla kumboniso wefashoni obubanjelwe eMdantsane eMonti kule veki iphelileyo.  
Bekuboniswa ngeempahla zoomakoti, iisuti zamadoda zesintu nezinye eIndoor Sports Centre.  
Ezi mpahla bezinxitywe eqongeni ziimodeli zaseMasizakhe Orphanage Home nabanye basekuhlaleni. UElinah Godlo uthi bakwenze oku ukuzama ukuqinisekisa ukuba aba bantwana babe nokuzithemba.  
ISmaEli Fashionistas yinkampani esebenza ngentengiso yefashoni apho baye bathi babonise ngempahla yabathungi abazithungela ngokwabo eqongeni.  
Le nkampani yenze lo mboniso ukuzama ukuqhakazisa italente yabathungi bempahla nendlela ifashoni eyenza bahlale bekhuthazekile, kuba abantu abangabathungi bempahla batshintsha imisebenzi yabo kuba kungekho ntshukumo ibakhuthazayo njengokukhula kwecandelo lokuthunga.  
Umsunguli walo mboniso, uElinah Godlo, noyinzalelwane yaseMdantsane, uthi baye bakhangele abayili beempahla abaza kuthi babonise ngeempahla zabo ukuze bakwazi ukufumana abathengi nokutsala umdla kuluntu kwezefashoni.  
Uthe kuyamvuyisa ukubona uncumo kubantwana abe bengenele lo mboniso wefashoni."	not available
health	Akalali buthongo kukuxokiswa ngamagosa karhulumente	"UVELILE Nobebe usebenze iminyaka engamashumi amabini anesibhozo kwiinkonzo zongxamiseko (Emergency Medical Services [EMS]) phantsi kwesebe lezempilo, kodwa endaweni yokonwabela umhlala-phantsi wakhe uhliswa esenyuswa ngamagosa angathethi nyani malunga neemali zakhe zepenshini. 
I’solezwe lityelele uNobebe (55) kwindlu yakhe eseDabhan eNgqushwa kutshanje, apho sifike enyephile kukudana yinto ayibiza njengempatho-mbi kumagosa athwaliswe uxanduva lokujongana neemali zakhe. 
Amehlo akhe ebebomvu futhi eduduzela umzimba lo, ilizwi linendyondyo. Uthi oku kungenxa yokuba womelwa bubuthongo ngenxa yokucinga le mpatho-mbi ayifumana kumagosa esebe lezempilo. 
“Amehlo am abomvu ngenxa yokuba andilali, ndivuka nasekuseni ngentsimbi yesibini ngenxa yentlungu endiyenziwa ngabantu ebekufanele ukuba bayandinceda. Into ebangele ukuba ndifowunele I’solezwe kukuba ndixakiwe. 
“Ndathi xa ndifowunela ePitoli ndifuna ukuqonda ngemali yam yepenshini, ndaxelelwa ukuba amaxwebhu am aphindiselwa eMonti ngenxa yokuba eneenkcukacha ezigwenxa,” utshilo uNobebe. 
UNobebe usebenze iminyaka engamashumi amabini anesibhozo ejongene neengozi kwimimandla engqonge isibhedlele saseNgqushwa iNompumelelo, apho isiza sabo sikhoyo. Amagosa akwa-EMS asabela nge-ambulensi kwiingozi zemoto, zokudutyulwa nokuhlatywa kwabantu. 
“Bendicinga ukuba ngeli xesha ndiza kube ndinemali yam yomhlala-phantsi, kanti ndiyaziqhatha. Ndingumntu obehlawula iimali zepolisi yomngcwabo, nezinye. Ndithetha nje nawe, zonke zicimile ezonto kuba iinyanga ezintathu ziphelile ndingenamali ebhankini,” utshilo uNobebe. 
UNobebe uthi ngenxa yokungabi namali, unqongotshelelwe kukutya. “Yhini ukuphoxwa ngurhulumente endimsebenzele ixesha elide kangaka.” 
UNobebe akayedwanga kule ngxaki. Obefudula engugxa wakhe uThuto Mafempi (57) – osebenze iminyaka engamashumi amabini anesixhenxe kwaEMS – naye uthi ude waphelelwa ngumonde ngokulinda imali yakhe yepenshini. UMafempi ukhutshwe ngugqirha emsebenzini kulandela ukusikwa umlenze ngenxa yokugula. “Ndifuna imali yepenshini, le endiyisebenzele iminyaka. Lide eli thuba ndilindile. Asiyomeko intle le. Nam ndicinyelwe ziipolisi zam kuba andinamali ebhankini,” utshilo uMafempi. 
Abatata bathi ukusebenza kwii-ambulensi yinto ebangela umvandedwa nonxunguphalo noxa nje iye iqheleke ngokuhamba kwexesha. “Umsebenzi wethu ngumsebenzi ocekeceke kakhulu, maxa wambi usabela kwingozi kanti ngumntu ohlala naye apha ekuhlaleni okanye isizalwane sakho. Ayimnandanga lo nto, kodwa xa uqhutywa yintshisakalo yokunceda uluntu, lo nto iyanyamalala,” kutsho uNobebe. 
Isithethi sesebe lezempilo uSizwe Kupelo, uthi ulibaziseko kumaxwebhu kaNobebe kubangelwe kukubhidana kweenkcukacha zakhe ngethuba esebenza kwiphandle laseCiskei. “Lo mba siwunika ingqwalasela, uzakulungiswa. KuMafempi akukho ngxaki, iinkcukacha zakhe ziyalungiswa ePitoli.”"	not available
sports	UBaxter akafuni idelelwe iLibya ngabadlali bakhe	"Emva kokuba uMzantsi Afrika uphoswe yiNdebe yeHlabathi ebisingathwe yiRussia kutshanje – ngoku unyanzelekile uye kwitumente yeAfrika ekunyaka ozayo eCameroon.  
ABafana Bafana bamkela iLibya kumdlalo wokuzibekela indawo kwitumente yeAfrika oza kube useMoses Mabhida Stadium ngoMgqibelo. 
 Uyankwantya uStuart Baxter phambi komdlalo ongempelaveki ngoba uphantsi koxinizelelo ngenxa yeBafana Bafana engadlali kakuhle kwiitumente ezinkulu okanye engakwaziyo ukuya kuzo ngenxa yokungaqhubi kakuhle. 
 Indlela yeBafana Bafana eya kwiAFCON ekunyaka ozayo ingayigudisa kule mpelaveki ngokubetha iLibya engaziwa kangako ebholeni ekhatywayo. 
Amalungiselelo weBafana Bafana ahambe kakubi kakhulu ngenxa yokonzakala kukaHlompho Kekana, uBongani Zungu noThemba Zwane kwimpelaveki edlulileyo. 
 Kuye kwanyanzeleka ukuba uBaxter akhwebe uTiyani Mabunda, uMaphosa Modiba noVincent Pule.  
UBaxter uthi angonwaba emphefumlweni wakhe ukuba abadlali bakhe bangangayideleli iLibya kuba ingenabo abadlali abanamagama aziwayo kwibhola yehlabathi.  
Enye into ayithethileyo uBaxter kukuba kufuneka abadlali bakhe bahlale bethe qwa ngoba yena wakhe wayibona iLibya iswantsulisa amazwe aziwayo afana neMorocco.  
UBaxter uye wanyanzeleka ukuba abize unyana wakhe uLee Baxter emva kokurhoxa kuka-Andre Arendse ngenxa yengxaki ekhayeni lakhe. 
“ILibya ayinabo abadlali ehlabathini njengeCameroon, iSenegal neNigeria – kodwa kubalulekile sifunde ngoba amagama amakhulu akathethi nto tu. Into ebalulekileyo yindlela enidlala ngayo ebaleni,” watsho uBaxter.  
USifiso Hlanti noSiphelele Ndlovu banethemba lokuguquka kwezinto emva kokubukela amanye amazwe edlala kwiitumente ezinkulu. 
 “Kubuhlungu ukuphoswa yiNdebe yeHlabathi ngoba wonke umntu unephupha lokudlala kuyo. Kuxhomekeke kuthi kengoku ukuguqula izinto. Kunyanzelekile sibonwabise abantu ngokuya kwi-AFCON,” utshilo uHlanti.  
Kanti yena uNdlovu uthethe wenjenje: “Siqale kakuhle ngokubetha iNigeria kowayo. Ngoku kufuneka sibuyise iimini zolonwabo ngokuthi siqinisekise ukuba sizibekela indawo kwitumente yeAfrika.”"	not available
politics	Ungenelelo lukarhulumente kwimbubhane yooceba eKZN	"Inkulumbuso yephondo laKwaZulu Natal uWillies Mchunu udize ukuba kusekwe ikomishini ezakuthi iphande ngeziganeko ezithe gqolo zokubulawa kabuhlungu kwabo bangabagqatswa bombutho olawulayo iANC. 
 Oku uMchunu ukudize kule veki kwinkomfa yesifo sikagawulayo ebanjelwe eThekwini. 
 UMchunu ulandele emva kwekhwelo lombutho weANC kwela phondo lokuba urhulumente wephondo makangenelele kwiziganeko zokubulawa kooceba. Sele bedlule kwisihlanu abagqatswa beANC ababuleweyo.  
Kutshanje ibengu- Khanyisile Ngobese-Sibisi odutyulwe ngethuba eyokulanda abantwana esikolweni."	not available
entertainment	UPabi uzakube egqogqisa iSABC3 abasasazi!	"IJELO likamabonakude iSABC 3 libhengeze uPabi Moloi njengomsasazi osesikweni wesizini ezayo yenkqubo yogqogqo lomsasazi 
Presenter Search on 3. 
  
UMoloi uyaziwa ngekhono lakhe elixandileyo losasazo kumabonakude nakunomathotholo. 
  
Akawuvali umlomo yimincili yokubhexesha le nkqubo kwaye akakwazi kulinda ukuze afumane iimbuso ezintsha ezinetalente ezinokuthi gingci kwiinkqubo ezintathu zeSABC3 iExpresso, Afternoon Express neTop Billing. 
  
“Ndiyalivuyela eli thuba lokubona amaphupha efezekiswa,” kutsho uPabi. 
  
“ISABC 3  ivula eli candela kwaye ndiziva ndinewonga ukuba yinxalenye nolu hambo.” 
  
UMoloi owaqala ukusasaza eminyaka ilishumi elinanye (11) ubhexeshe iinkqubo ezifana noStrictly Come Dancing, The Amazing Date, Trending SA nezinye ezininzi 
  
Ii-Audition zisendleleni kwaye uPabi ukhuthaza lowo unomdla wosasazo lukamabonakude ukuba aye kwindawo yokuqhubela olu vavanyo aze azibonakalise abhinqe ngako phambi kwabagwebi balo mjikelo. 
  
Nazi iindawo eziza kuqhuba nee-audition: 
  
EBhayi  kule Cawe ye25 kweyoKwindla eNelson Mandela Bay Stadium. 
Ekapa ngoMgqibelo we7 neCawe ye8 eNewlands Rugby Stadium. 
EThekwini ngoMgqibelo we14 neCawa ye15 kuTshazimpuzi eDurban Exhibition Centre. 
ERhawutini ngoLwesihlanu we20 ne21 kwakunye ne22 kaTshazimpuzi eWanderes Cricket Stadium."	not available
sports	UKurt Lentjies ulibangisa eMpuma Koloni	"Iqela laseMpuma Koloni elidlala kwi-Absa Premier Soccer league, iChippa United, lityikitye umdlali walo wokuqala othe qabavu phambi kokuvulwa kwesizini entsha ngoKurt Lentjies. Lo kaLentjies ngomnye wabadlali abadlale indima ebalulekileyo ekuhlangulweni kweMaritzburg United ezembeni kwezi sizini zimbini ezidlulileyo kwaye ukwangomnye wabadlali abaqaqambileyo kwiPSL ngokubanzi. 
ULentjies ushiya iTeam of Choice emva kokudlalela yona iisizini ezintandathu zonke – ngoku uzakuncedisa iChippa United ehlanganisa izikrweqe zayo phambi kwesizini entsha emva kokutsala nzima kwisizini ka-2016/17. “Ndihleli iisizini ezintandathu apha, lifikile ixesha lenguqu. Belisekhona ithuba lokuhlala kwiMaritzburg – kodwa siye savumelana nayo ukuba kungcono ndiye eMpuma Koloni ngoba ikufutshane nosapho lwam oluseKapa,” utshilo uLentjies kwikhasi lomnatha leMaritzburg United namhlanje. 
Ngaphandle kwamathandabuzo ukuhamba kwalo mdlali yilahleko kwiTeam of Choice – kodwa kuza kuyinceda kakhulu iChippa United ekumele yenze ngcono kwisizini ezayo kunaleyo edlulileyo. “Ndonelisekile kuko konke endikufumene kwiMaritzburg United. Soze ndiwulibale umdlalo esasindiswa nguwo ezembeni sidlala neJomo Cosmos nesikwenzileyo kwisizini edlulileyo. Enkosi kakhulu ngothando enisinike lona,” utshilo uLentjies. 
Usihlalo weli qela laseMgungundlovu, uFarook Kadodia, wenze ilizwi lombulelo kulo kaLentjies. “UKurt usenzele umsebenzi omhle kakhulu apha kwiMaritzburg United. Njengokuba ebengukapteni, ububonakalisile ngokwenene ubunkokeli bakhe – kodwa ke ngelishwa ebholeni akukho mntu uhlala naphakade endaweni enye,” utshilo uKadodia. 
Emva kokuvala kweendaba ezithi uThamsanqa Sangweni uyahamba kwiChippa, ubukho bukaLentjies buzakuba lulutho kakhulu. Omnye omntu othe qabavu ofikileyo nguTebeho Moloi ozakusebenza njengesekela likaDan Malesela xa kuvulwa isizini."	not available
entertainment	OwaseMount Ayliff uzakhel’ igama kwezolonwabo	"NGAPHANDLE kokubhalisa igama lakhe emculweni wePop neAfroPop, kodwa uSiphelele Mendela ukwazenzela igama nakwimidlalo edumileyo nethandwayo kumabonakude. 
Kutsha nje, uMendela, ozibiza ngefani yakhe kwiqonga lolonwabo, ukhe wavela imizuzwana kwisiqendu seThe River nedlala kwiDStv 1 Magic. 
Kwesi siqendu ebedlala indawo yomnye woogqirha abebexakeke esibhedlele bezama ukunceda uKhwezi Hlophe, oyintombi kaNomafu noBukhosi Hlophe. 
Oku ayikokokuqala uMendela, 29, evela kwimidlalo kamabonakude woMzantsi Afrika. Ukhe wavela kancinane kwimidlalo efana neGenerations, 7de Laan, Kings of Queenstown, iBuyelekhaya, kwaye ngoku ulungiselela ukuvela kumdlalo omtsha weMzansi Magic othi Makhe nalapho aza kudlala indawo kaKhwezi. 
Encokolela I’solezwe lesiXhosa, uthi ukudlala ecaleni kwamagqala afana noBheki Mkhwane, uSindi Dlathu, uHlomla Dandala noBrenda Mhlongo ibe kukufezekiswa kwephupha kuye. 
“Kuthetha lukhulu kakhulu. Bendonwabile kuba ukudlala kwiThe River ibikade iliphupha,” kuphawula uMendela. 
Uthi nakulo mdlalo akuwo mtsha ukwagudlana amagxa namanye amagqala afana noVusi Thanda. 
“Kwelo bali uKhwezi ngunyana olungileyo nonothando. Uhlala notata wakhe odlalwa nguVusi Thanda, onguJomo Thole ebalini,” kubalisa uMendela. 
UMendela yinzalelwane yeelali zaseMaXesibeni eMpuma Koloni. 
“Ndikhulele kwilali ebizwa iNtsizwa, ekwintaba ephakathi kweMount Ayliff neKokstad,” kutsho le mvumi, ekwafundela izifundo zoBufundisi (Theology) eHeidelberg College. 
UMendela uthi ukudlala kwimidlalo yeqonga kuyonwabeleka kwaye ubani angade alibale nokuba ungumlinganiswa othile. 
UMendela ukwangumsasazi kanomathotholo nanjengoko ekhe wasasaza kunomathotholo obizwa Iziko African Radio isithuba seminyaka emibini. 
Iingoma zikaMendela ezifana noNdikulindile, Figure Lami  kwakunye noUngandishiyi zikhe zafumana ukudlalwa koonomathotholo abaliqela. 
UMendela ukwabhengeze ukuba ukwaxakeke libali elibizwa ‘uMbasa’ elenzelwa kwilali yakokwabo iNtaba yeNtsizwa."	not available
sports	UBuyile uvuyela impumelelo yeRichards Bay FC emva kokukhubeka ngo’2021	"Inene sube enyanisile amaciko xa esithi “Umzingisi akanashwa” sube enyanisile. Okwenzeke kumnikazi weRichards Bay, uMnu. Sifiso “Jomo” Biyela. Iqela lakhe ladlala kakuhle kwisizini ephelileyo (2020/21) – kodwa lakhubeka emizuzwini yokugqibela lazibhaqa libhukuqwa yiSekhukhune United edlala kwiDStv Premiership kwisizini ka-2021/22. Emva kokuzama kwakhona, iRichards Bay FC inyuselwe kwiDStv Premiership emva kokuba ivale isizini ikwindawo yokuqala kwiGladAfrica Championship. Iqinisekise indawo yayo iRichards Bay kwinqanaba eliphezulu ebholeni yaseMzantsi Afrika kwimpelaveki egqithileyo emva kokuba ibambene ngeqanda neCape Town Spurs FC. 
Ukunyuselwa kweRichards Bay kwamkelwe ngovuyo olukhulu kwiphondo laKwaZulu-Natal eliqhayisa ngamaqela amahlanu onke ngoku kwiDStv Premiership. Yinto enkulu leyo kwaye lo nto ithetha ukuthi abantu baKwaZulu-Natal baza kufumana imidlalo emininzi kunamanye amaphondo eMzantsi Afrika. UJomo uvakalise uchulumanco olukhulu emva kokufezekiswa kwephupha lakhe ngeCawe egqithileyo. “Sikuvuyela kakhulu ukuba kwindawo esikuyo. Nabalandeli bethu bebephume ngobuninzi babo namhlanje. Kodwa okuhle kakhulu kukuba abadlali basenze sanebhongo ngeqela lethu. Saphoxeka kwisizini egqithileyo emva kokunganyuselwa kwethu – kodwa namhlanje siyabhiyoza,” utshilo uJomo emva komdlalo eKing Zwelithini Stadium, eThekwini. 
Kunzima kakhulu ukudlala kwiGladAfrica Championship. Okwenzeke kwisizini ophelileyo kubonakala ngathi kuyincedile iRichard Bay eyenze umsebenzi omncomekayo. “Into esiyithethe ebadlalini kukuba mabalibale ngokwenzeke kwisizini egqithileyo. Ebalulekileyo kubo yile yenzeka ngoku kwaye siyabaxhasa ngokupheleleyo. Yiyo lo nto sikwindawo esikuyo namhlanje. Siliqela elenza izinto zalo ngendlela eqoqoshekileyo kwaye elinabalandeli kakhulu. Okwenzekileyo yinto enkulu kwiphondo lethu ngoba abadlali abatsha baza kufumana ithuba lokudlala nakwiDiski Challenge. Andizami kuthi asibafuni abantu bangaphandle – kodwa ijonge ukuqala ngabasekhaya,” utshilo uBiyela."	not available
entertainment	Ubusuku bentsini namabhaso eQonce	"Elowo nalowo uzakucholwa phantsi abe amathumbu wona eshushu kukuqikileka yintsini. 
Kulo Lwesihlanu sijonge kuye, amaqhula ahamba phambili eMpuma Koloni azakube ekhuphisana ngeqonga laseSteve Biko Centre kubusuku obubizwa iRomantic Stand-Up. 
U-Ayabonga Nombengu uncokolele I’ solezwe ngokuza kuqhubeka kobu busuku. 
“Siyibiza iRomantic Stand- Up kuba sikwinyanga yothando, yonke into ingothando. 
“Ngobu busuku sakube sihleka intsini, phofu sihleka iingxaki esiye sihlangabezane nazo kwezothando,” utshilo uNombengu. 
Amaqhula aziwayo eMpuma Koloni azakube etshintshisana ngeqonga laseSteve Biko Centre nguTsepiso Nzayo, TD Jokes, Zikhona Msuthu, Anele Shube, Mvomvo, Luphelo Kodwa, uThemba nabanye. 
“Le ikwayindlela yokwazisa ngetalente yamaqhula esinawo eMpuma Koloni. Bayaziwa kwilizwe lonke kwaye banetalente engumangaliso.” 
Ungaphoswa ngomso uLwesihlanu (24 Feb) eSteve Biko Centre, eGinsberg. Itikiti lixabisa ikhulu leerandi (R100). Amasango ayavulwa ngentsimbi yesixhenxe ngongcwalazi, ze wona umcimbi uqale ngentsimbi yesibhozo. Ohamba neqabane lakhe uzakungena ngetikiti elixabisa i-R180. 
“Abantu bazakuba nethuba lokuphumelela amabhaso ngale mini, likwakhona nethuba lokuba ubani axhamle kubusuku obubodwa bokuzikhupha,” utsho uNombengu. 
Ungaphoswa!"	not available
business	Kuvuselelwa imizi mveliso yakudala eKomani	"Lizakuvuselelwa ngemali ekumashumi amabini anesibini ezigidi zerandi (R22 Million) iziko lemizi mveliso yembali yoshishino eKomani iKomani Industrial Park ukusukela ngoLwesihlanu umhla wesine kule yeNkanga.  
Umphathiswa wesebe lorhwebo noshishino kweli uRob Davis, iNkulumbuso yeMpuma Koloni uPhumullo Masualle kwakunye nomphathiswa wesebe lophuhliso lezemali uSakhumzi Somyo bazakuba yinxalenye yalo msitho. 
 Ukuvuselelwa kweli ziko kuyinxalenye yenkqubo yokuvuselela imizi mveliso kuzwelonke (Revitalisation of Industrial Parks Programme) yesebe lezorhwebo noshishino.  
IKomani Industrial Park yenye kwezilishumi kwimizi mveliso elithe isebe lezorhwebo noshishino layityumba ukuze livuselelwe, kunyuswe umgangatho wemveliso kwimizi mveliso ephaya. 
Inqanaba lokuqala lokuvuselelwa kwale mizi mveliso izakuba kukufakelwa kweekhamera ezigada izaphula mthetho, kwanokufakelwa kwezibane ezitalatweni. Isebe lorhwebo noshishino liqalise lomsebenzi lisebenzisana ne-arente ejongene nophuhliso kumasipala wesithili saseChris Hani iChris Hani Development Agency.  
“Ukuvuselelwa kwalomzi mveliso kuzakuba nefuthe elihle lokuvuselela ushishino eKomani nakuzwelonke njengezinye iindawo esele sizityumbile,”uthethe watsho. Ingxelo ithi ukuvuselelwa kwalomzimveliso kuzakuncedisa ukukhula korhwebo noshishino, ingqesho kwanemveliso yempahla esemgangathweni. 
Kunyaka ophelileyo eliziko lemizimveliso lihanjelwe ligqiza loo somashishini abasuka kwilizwe laseChina ngenjongo zokukhangela amathuba okuqala amashishini. Ngexesha lorhulumente owayesakuba yiTranskie eli ziko leminemizi mveliso yayiqeshe uninzi labantu baseZibeleni nabo basuka kwindawo ezingqongileyo. 
Inkampani evelisa iziselo, iTwizzer iphakathi kwenkampani ezisele zisebenzisa lendawo ukwenza imveliso zayo zezi ziselo. Othethe egameni lo masipala wesithili saseChris Hani uThobeka Mqamelo uthi lizakubanceda elinyathelo likarhulumente kazwelonke. ”Sisoloko sisamnkela nolunjani ungenelelo oluzakubangela ukukhula kwemeko yezoshishino kwingingqi yaseChris Hani, ingakumbi kuba apha kuzakusetyenzwa ezimveliso zolimo zenziwa kakhulu ngabantu balo masipala,”utshilo uMqamelo.  
Uthi abathandabuzi ukuba kuzakwenza inguqu emandla kwimveliso yokutya kwingingqi yaseChris Hani."	not available
sports	UVenus ukhe phantsi isitya sigcwele kuMuguruza!	"Umdlalo wentenetya obujongwe ngamehlo abomvu obuphakathi kweentokazi ezigqwsileyo ezimbini ufikile waphinda wedlula. UGarbine Muguruza ufumene indebe yakhe yokuqala yeWimbledon ebomini bakhe emva kokoyisa igqala uVenus Williams kumdlalo wamagqibela kankqoyi obuseCentre Court namhlanje. Intomb’ endala yakwaWilliams ebincwase ukwenza imbali kwiWimbledon ixikixene kwanzima noMuguruza imizuzu engamashumi asixhenxe anesixhenxe yonke – kodwa yabethwa ngo’7-5, 6-0. UMuguruza, 23, uphumelela le ndebe encediswa ngumqeqeshi wakhe uConchita Martinez – owabalinenekazi lokuqala laseSpain ukuphumelela iWimbledon ngo’94 emva kokubetha Martina Navratilova. 
 
Ngokubethwa kwakhe uWilliams namhlanje uphoswe lithuba lokuba yeyona ntshatsheli indala ngeminyaka yeWimbledon. Ubenethamsanqa uMuguruza ngethuba esinda amatyeli aliqela kwiiseshini zokuqla kulo mdlalo – ngelishwa lakhe uVenus akwakazwanga ukuwusonga umdlalo – into ethe yamchana ekupheleni komdlalo. Kunyaka uVenus Williams awaphumelela ngawo indebe yeWimbledon yokuqala, yena uMuguruza wayeneminyaka emithandathu nje qha. Ngoku igama lale ntokazi lizakubhalwa ecaleni kwamagama abadlali bentenetya abaphume izandla kwihlabathi abafana noSerena Williams noVenus Williams lo ubethiweyo namhlanje."	not available
sports	Wenze iinguqu ezimbini uDa Gama	"Umqeqeshi weSA Under-23, u-Owen Da Gama, wenze utshintsho lwabadlali ababini. UMzantsi Afrika uzakunyathelana neDenmark ezinzulwini zobusuku okanye ekuseni ngomso [ngokwexesha loMzantsi Afrika] kumdlalo wesibini we-Olimpiki esingathwe sisixeko esikhulu, iRio de Janeiro, eBrazil. UKwanda Mngonyama ungene endaweni kaMothobi Mvala ofumene ikhadi elibomvu kumdlalo odlulileyo obuphakathi kweMzantsi neBrazil ngoLwesine ebusuku. Indawo kaMenzi Masuku ithathwe nguTebogo Moerane. 
Amakhenkwe kaDa Gama aya kulo mdlalo wesibini kwi-Olimpiki ukuzithemba kuphezulu emva kokudlala umdlalo ophucukileyo ngethuba edlala neBrazil kumdlalo wokuqala. Umdlalo obuphakathi kweDenmark ne-Iran uphele ngo’0-0. Ukuba uMzantsi Afrika ungafumana amanqaku amathathu kulo umdlalo – lo nto iyakuthi yandise amathuba wokudlulela kumjikelo olandelayo. 
South Africa: Itumeleng Khune, Abbubaker Mobara, Erick Mathoho, Rivaldo Coetzee, Tebogo Moerane, Kwanda Mngonyama, Keagan Dolly, Gift Motupa, Maphosa Modiba, Deolin Mekoa, Lebogang Mothiba."	not available
sports	IStormers izihambele nje kwiKings	"Iqela lombhoxo yaseNtshona Koloni, iStormers, lenze ezibukwayo emalanga izolo ngethuba libethela oogqirha nezicaka iKings ngo’41-10 kumdlalo obuseNelson Mandela Bay Stadium. Kutshanje iKings zibethe iSunwolves ngo’37-23 – kodwa oko akulincedanga eliqela laseMpuma Koloni.  
USiya Kolisi, uKaputeni weStormers, akakwazanga ukudlala kulo mdlalo kuba abaqeqeshi becinge ukuba ukuphunza le ndodana ingalicebo elihle ngenxa yokuxakeka kwayo. Umqeqeshi weKings, uDeon Davids, uxelele amajelo endaba phambi komdlalo wesizini entsha yeSuper Rugby ukuba ufuna iqela lakhe libonakale phakathi kwalawo aqaqambileyo.  
Umqweno wakhe awusoze ufezekiseke lula ngenxa yeengxaki zemali nolawulo olugwenxa iKings ezijamelene nazo ukusukela kwisizini edlulileyo. Umdlalo weli qela lizinze eBhayi ubumhle – kodwa alikwazanga ukwenza eyona nto ibalulekileyo – ukufaka amanqaku nangona likwazile ukuzibonakalisa ngethuba uMakazole Mapimpi elala emgceni. IStormers iphumelele – kodwa zininzi iimpazamo ezenzileyo emdlalweni izolo ekucingeleka ukuba bezikhatshwa kukuyidelela iKings. Abadlali abangene emva uJustine Philips no-EW Viljoen ngabo abatshintshe umdlalo. 
Abadlali abafake amanqaku:  
Stormers (17) – Dyllin Leyds, Bjorn Basson, Rynhardt Elstadt, Robert du Preez, Justin Phillips, EW Viljoen, Du Preez (2), Kurt Coleman (2), Du Preez.  
Kings (3) – Makazole Mapampi, Lionel Cronje, Cronje."	not available
entertainment	UNoah akenzi zona kwiThe Daily Show!	"UTREVOR Noah uvele isihlandlo sekhulu (100) kwinkqubo ethi The Daily Show kule veki, kodwa baninzi abagxeki abangekamginyi ncam lo mmi woMzantsi Afrika. 
Emva kweenyanga ezisixhenxe ehleli kwisitulo se-The Daily Show, kubonakala ngathi uNoah usenyuka umnqantsa ukungena kwiintliziyo ezininzi zababukeli, kwaye le nkqubo isathe gqolo ukufumana izimvo ezohlukeneyo namanani angonelisiyo. 
Ulindixesha wezoshishino eMelika, iForbes, kule veki idize ukuba, amanani abo babukela le nkqubo kaNoah lehle layokuthi gungxu ezantsi kususela ukuzibeka kukaJon Stewart kule nkqubo. UNoah ubhiyozele isiqendu sekhulu ngobusuku bangoLwesine. 
Ngokutsho kwe-arhente ejongene namanani iNielsen, ithi amanani ale nkqubo yeComedy Central agungxuke ngomyinge ka-37 weepesenti. 
UNoah wafumana awona manani aphezulu kwisiqendu sakhe sokuqala kule nkqubo yokuqhula. Isiqendu sakhe sokuqala sangomhla we-28 kweyoMsintsi/Septemba sazuza * -0.41, into engaphaya kwesigidi sababukeli. Kwakule veki inye kunyaka ophelileyo, le nkqubo eyawongwa ngeEmmy Award ngexesha ibhexeshwa nguStewart, yafumana * -0.65 ne-1.5 million yababukeli. Kususela oko uNoah eqalile, amanani okubukelwa kweDaily Show abonakalisa ukwehla. 
Lo lindixesha udiza ukuba, phantsi kweli qhula laseMzantsi Afrika, iThe Daily Show ifumene * – 0.32 kwabo bantu bakwiminyaka ephakathi kwe-18 ne 49, nto leyo ibalelwa kubabukeli abakwi-820,000. Xa kuthelekiswa namanani kaStewart phakathi kwesizini ka 2011-2012, yayingababukeli abakwi 1.7 million ngosuku ngalunye. Noxa kunjalo, kuthiwa iminyaka yababukeli bale nkqubo yehle ngeminyaka emithandathu kususela oko uNoah wathabatha iintambo kuStewart. 
UMongameli weComedy Central uMichele Ganeless, udize ukuba kunyaka ophelileyo le nkqubo kamabonakude yeentetha zokuqhula yaseMelika, phantsi kukaTrevor Noah, ibeyinkqubo esendaweni yokuqala phakathi kwezinye. UNoah ukwazile ukutsala ababukeli beentlanga ezohlukeneyo kususela oko ethabathe iintambo kuStewart. 
I-Comedy Central Africa, imtyibele imncoma uNoah, ixelele iSaturday Star kule veki ukuba, eli jelo lonwabile ngokuzuzwe yiDaily Show kususela ukungena kukaNoah kule nkqubo."	not available
entertainment	ULusanda ufuna ukuvala ifayili yasemculweni	"IGQALA kumculo weGospile, uLusanda Mcinga, uxakekile elungiselela ukukhupha icwecwe lokugqibela nanjengoko ejonge kumhlalaphantsi. 
UMcinga ushicilele ividiyo ecenga abalandeli nabathandi bomculo wakhe ukuba bamncedise ekukhawulelaneni naye kwiindleko  zestudiyo nohambo oluya eRhawutini ukuyokugqiba oko wayekuqale ngo1995. 
Kule vidiyo, uMcinga uthi iingxaki zakhe zemali ziqale ngethuba kugaleleka iCovid-19. 
“Molweni bethuna, igama lam ndinguLusanda Mcinga weLusanda Spiritual Group. Ndinengxaki apha, oko kwakuyiCovid u2020, u2021 no2022 khange ndikwazi ukuyokucula ndawo,” kutsho uMcinga kule vidiyo. 
Uthi ukuze atye uncedwa ngabantwana, watsho ebalula unyana wakhe okwayimvumi uBetusile Mcinga. 
“Mnye ke osebenzayo nguBetusile, nguye ke omane endinika imalana andinika yona, engenakukwazi ukwenza zonke iingxaki endinazo. 
Zathathwa zonke iimoto zam ngexesha leCovid-19 yibhanki kuba ndandingenakukwazi ukuthembisa ukuba ndakubhatala nini,’’  kubalisa lo mseki weLusanda Spiritual Group. 
UMcinga uthi imbangi yokwenza ividiyo ecela inkxaso kukuba ufuna ukushicilela icwecwe. Uthi akarhaleli ukubonwa sele engabonwa ngabalandeli bakhe. 
“Andingethandi ukuvele ndithi shwaka, ndirhalela ukungena estudiyo. Istudiyo ke singaphezu kwamandla am, singaphezu kwamandla abantwana bam. Bendicela ke bethuna, umntu onokwazi ukundinceda, nokuba yi2c iyakwengeza kwenye, nokuba yiR100 iyakwengeza ide iphume imali yokurekhoda kwam,” kudomboza uMcinga. 
UMcinga uthi iindleko ziquka imali yokubhatala istudiyo, indawo yokuhlala, isithuthi ukuya eGoli, ukubhatala iqela acula nalo, ukubhatala umntu oza kwenza amacwecwe. 
Ufanisa ukulangazelela kwakhe ukushicilela nonyaka ka1995 ngethuba eqala ukukhupha icwecwe. 
“Ndandingenayo nesenti kodwa entliziyweni yam ndifuna ukwenza ikhasethi.” 
Uthi khange aphinde azive esemandleni ngokwasempilweni emva kweCovid, ngoku ingase avale ifayili yakhe yasemculweni. 
“Ngase ke ngoku nokuba kwenzeka ntoni ebomini bam, ndishiye ndiyivalile ifayili yam emculweni,” kutsho uMcinga kule vidiyo eshicilelwe nguPastor Anele Heli kumaqonga onxibelelwano. 
Onqwenela ukuphosa loo mali anayo angayifaka kwiakhawunti kaLusanda Mcinga kaCapitec engu: 1207128609 okanye atsalele kuSinalo Mcinga kwa: 073 903 1424."	not available
entertainment	Ubuye nembasa ngecwecwe lakhe  lokuqala	"INGOMA yokuqala ekwicwecwe likaMelikhaya May ethi Bayethe imenze wahlonitshwa ngendondo kumsitho weNational Amaciko Ngoma Awards. 
UMay ubuye nembasa yeBest Worship Song ngale ngoma yakhe ekwicwecwe lakhe lokuqala elibizwa Ebekhon’ uThixo. 
“Kuvakala kamnandi! Yimvakalelo emnandi nokukhwazwa kwegama lakho, kube ngaphaya ke ukuwina,” kutsho le mvumi yegospile incokolela I’solezwe lesiXhosa. 
UMay ulikhuphe ngenyanga kaCanzibe ngonyaka ka2019 icwecwe lakhe. 
“Ndisakhuphe eli cwecwe kuphela  kwaye liqhuba kakuhle nasemarikeni,” kutsho uMay. 
Icwecwe lakhe lidlalwe koonomathotholo abaliqela abafana noMhlobo Wenene, Vukani Community Radio, Lukhanji, iZibonele neTygerburg. 
Ayikokokuqala uMay ewongwa ngeli cwecwe, wawongwa ngembasa yeSong of the Year kwiEastern Cape Music Awards (ECMAs). 
Icwecwe lakhe lineengoma ezili-12 kwaye uthi uza kukhupha icwecwe elilandelayo kwikota yokuqala ka2023. 
“UThixo uyazukiseka apha kulo xa umamele iingoma ezinjengoBayethe, Dwala elimiyo, Ngathola. Ukanti nethemba likhona xa umamele iingoma ezinjengo-Uthatha ezaleni, Ebekhon’ uThixo, Oh Msindisi. 
“Into endinokuxelela yona ilucwambu kwaye abalandeli bayabuya baphawule ngayo ngokweendlela abeve ngazo,” kutsho le nzalelwane yaseCala ekhulele eCacadu. 
UMay uza kutsholoza kumaqonga aliqela ngeli xesha leziyolo.  Ungakroba kumakhasi akhe onxibelelwano ngeenkcukacha."	not available
sports	UJordaan ufuna iDowns iqinise kwimidlalo yeCaf	"Umongameli weSouth African Football Association [SAFA], uDanny Jordaan, uvuyisene neMamelodi Sundowns ngokuphumelela indebe ye-Absa Premier Soccer League ka’2015/16. 
 Eli qela lasePitoli libeziintshatsheli ngokusesikweni emva komdlalo eliwuphumelele ngo’3-0 libetha i-University of Pretoria eTuks Stadium kwiveki ephelileyo. “SiyiSAFA sithi huntshu kwiMamelodi Sundowns iyonke, abaqeqeshi bekhokelwa nguPitso Mosimane, abadlali nabalandeli ngomsebenzi onmhle abawenzileyo.  
Kwakhona nibonisile ukuba eyona nto ibalulekileyo sisiphelo ngaphezulu kwesiqalo.  
UMosimane uyifumana okwesibini le ndebe kwiSundonws emva kokuphumelela iTelkom Knockout kunyaka ophelileyo, lo nto ibonisa kakuhle ukuba uwenza kakuhle umsebenzi wakhe.  
“Ndiyamazi uPitso, umsebenzi wakhe uwenza ngenyameko nangokukhuthala okukhulu, uzinikele emsebenzini wakhe. Iyancomeka kakhulu lo nto,” utshilo uJordaan. 
Njengokuba iSundowns isadlala kwiCaf Confedration Cup, uJordaan uyiphosele umcelimngeni. “Siyinqwelela amathamsanqa njengokuba iDowns iyiyo kuphela emele uMzantsi Afrika. Sithi kuyo mayimele ilizwe lonke kwaye iphakamisele phezuli iflegi yelizwe,” utshilo uJordaan. 
IiBrazillians ziphumelele indebe yePSL ityeli lesixhenxe ukusukela mhla yasungulwa ngo’1996. Kule midlalo mibini ishiyekileyo iSundowns izakube idlalela ukwenza imbali njengelona qela liphumelele indebe ngamanqaku angaphaya kwamashumi asixhenxe.  
UPitso uyibeke yacaca into yokuba abazukuyekelela umxakatho ngenxa yokuba indebe seyiphunyelelwe liqela lakhe."	not available
politics	Kuphandwa ukubiwa kweekhompyutha ezinemfihlo yesebe	"Amagosa esebe lezokhuselo namagqala omkhosi axhalabile emva kokubiwa kweekhompyutha ezingamashumi amahlanu ezithe zabiwa kundlunkulu ePitoli.  
Ezi khompyutha zifake amagosa exhalenii nanjengoko ziqulathe ulwazi olunemfihlo. Isebe oku liye lakufihla alikhange likuchaze kwi arhente yezomthetho.  
Iingxelo zithi, oku kubiwa kwazo ezi khomputha kwenzeka ngempelaveki yokubhiyozela iKrisimesi nalapho imali engange-R17 milion yathi yathathwa njengemali yangaphandle.  
Othethela eli sebe uSiphiwe Dlamini uthi, amapolisa asaqhubekeka nophando malunga noku."	not available
sports	UMpengesi umbeke ecaleni uDan Malesela	"Iindaba ezingenayo ngoku zithi umphathi weChippa United, uSiviwe Mpengesi, ugqibe kwelokuba amnqumamise uDan Malesela emsebenzini wakhe. Oku kulandela ukubethwa kweChippa United ngo’3-2 yiMaritzburg United kumdlalo we-Absa Premier Soccer League izolo eNelson Mandela Stadium.   Ezi ndaba zidizwe nguTim Sukazi, umanejala wakhe, ngolu rhatya kwinkqubo yezemidlalo iMetro Sport (SABC). IChilli Boys zihleli kwindawo yeshumi elinesibini kwiPSL, ziphakathi kwamaqela aphakathi kwamaqela asecicini okuwelwa lizembe ekupheleni kwesizini.    USukazi uthi konke oku kwenziwe ngesihle kungekho cala lilwe nelinye – kodwa uyibethelele into ethi le yindlela ecacileyo agxothwa ngayo umqeqeshi. Nangona ingaqhubi kakuhle iChippa United kwimidlalo yePSL – kodwa kwangaxeshanye iqhuba kakuhle kwiNedbank Cup ekulindeleke idlale neSuperSport United kumdlalo ophambi kwamagqibela kankqoyi okokugqibela kwimbali yayo ukusukela oko yaqala ukudlala kwiPSL ngo’2010. Kumdlalo ozayo ophakathi kweChippa ne-Orlando Pirates, uMalesela akazukwazi ukuthatha inxaxheba.    Nangona iinkcukacha zingekakhutshwa – kodwa kurhaneleka ukuba nguMbuyiselo Sambu ozakuthi axhuzule imikhala kude kuphethwe lo mba.  
Iindaba ezingenayo ngoku zithi umphathi weChippa United, uSiviwe Mpengesi, ugqibe kwelokuba amnqumamise uDan Malesela emsebenzini wakhe. Oku kulandela ukubethwa kweChippa United ngo’3-2 yiMaritzburg United kumdlalo we-Absa Premier Soccer League izolo eNelson Mandela Stadium. 
  
Ezi ndaba zidizwe nguTim Sukazi, umanejala wakhe, ngolu rhatya kwinkqubo yezemidlalo iMetro Sport (SABC). IChilli Boys zihleli kwindawo yeshumi elinesibini kwiPSL, ziphakathi kwamaqela aphakathi kwamaqela asecicini okuwelwa lizembe ekupheleni kwesizini.  
  
USukazi uthi konke oku kwenziwe ngesihle kungekho cala lilwe nelinye – kodwa uyibethelele into ethi le yindlela ecacileyo agxothwa ngayo umqeqeshi. Nangona ingaqhubi kakuhle iChippa United kwimidlalo yePSL – kodwa kwangaxeshanye iqhuba kakuhle kwiNedbank Cup ekulindeleke idlale neSuperSport United kumdlalo ophambi kwamagqibela kankqoyi okokugqibela kwimbali yayo ukusukela oko yaqala ukudlala kwiPSL ngo’2010. Kumdlalo ozayo ophakathi kweChippa ne-Orlando Pirates, uMalesela akazukwazi ukuthatha inxaxheba. 
  
 Nangona iinkcukacha zingekakhutshwa – kodwa kurhaneleka ukuba nguMbuyiselo Sambu ozakuthi axhuzule imikhala kude kuphethwe lo mba."	not available
entertainment	UKhayakazi Koto nguMiss Bachelorette ka2020!	"ISITHSABA sikaMiss Bachelorette SA 2020 kubusuku bayizolo silele Ezibeleni kuKomani. 
Kaloku igqiyazana elizalwa kule lokishi, uKhayakazi Koto, nguye ophumelele le ntshinga. 
UKoto, 41, ebekhuphisana neembelukazi ezikwishumi elinanye kumsitho obubanjelwe kwidolophu yasePolokwane, eLimpopo kubusuku bayizolo. 
Exelela I’solezwe lesiXhosa ngendlela aziva ngayo emva kokuphumelela esi sithsaba. 
“Ndiziva ndixhalabile, ndinemincili kwaye ndiziva ndikhululekile. Isizathu sokuba ndizive ndixhalabile kukuba owona msebenzi uyaqala ngoku,” kubalisa uKoto ochulumancileyo. 
Uthi okona kuseleyo ngoku kukuva okona kulindeleke kuye njengoMiss Bachelorette ka2020. 
Lo Sekela-Mlawuli wecandelo loonomathotholo kwiSebe lezoBudlelwane baMazwe ngaMazwe neNtsebenziswano, ubambe ngazibini kubahlobo noluntu oluthe lwamphakamisa kolu hambo lwakhe. 
UKoto, ongumama wentwazana encinane uAyola, waba nokuzithemba emva kokungenela uMiss Umhlobo Wenene FM ngo2002, nalapho wajika kwindawo yesihlanu. 
Uthi oku kwamenza ayeke ukuzingabaza nanjengoko wayekhule eyintwazana eneentloni. 
Esi sifundiswa esaphumelela iBA Degree kwisiNgesi neNzululwazi kwezoLuntu (English and Social Sciences), lizichaza njengegqiyazana eliqolileyo, eli phuma kwidolophana encinane nelinamaphupha amakhulu. 
“Ndingumxhasi omkhulu wabasetyhini, ndiyonwaba ngokuba luncedo kubo, ndikulungele ukufunda izinto ezintsha kwaye ndiyakonwabela ukuzicela umngeni.” 
Le mbelukazi ithi ibikokokuqala ngqa ebomini bayo ikhuphisana kwiqonga elimbejembeje nelikhulu njengoMiss Bachelorette SA, nathi lingqamelana ngqo namaphupha walo. 
UMiss Bachelorette SA lukhuphiswano lonyaka nonyaka olusungulwe ngo2019 ngowayekhe wangenela uMiss SA uRefilwe Mogale. 
Olu khuphiswano lwenzelwe amanenekazi aphakathi kwama25 ukuya kuma50 eminyaka ubudala, angatshatanga, anabantwana kwanango angenabantwana. 
Halala kuwe MamNgxongo!"	not available
politics	Unxunguphalo emva kokubhubha kooSomlomo ababini	"Kwiveki enye iMpuma Koloni iphulukene nooSomlomo ababini, abangoomama, koomasipala abohlukeneyo kweli phondo. 
 Noxa nje izehlo zokubhubha kwabo zingafani, iANC yaseMpuma Koloni ishiyeke intywizisa ngokubhubha kwala maqhawekazi.   NgoMvulo ebusuku kudutyulwe uSomlomo womasipala iRaymond Mhlaba uThozama Njobe kwilokishi iNew Town eBhofolo, ze abenzi bobobubi baphela enyanyeni. UNjobe ubhubhele esibhedlele emva kweeyure ezimbalwa. 
   Noxa nje kungekacaci ncakasana esona sizekabani sokubhubha kukaNjobe, okuthe ndii kukuba oku sisehlo esiphenjelelwe yipolitiki.   Kusenjalo ngoLwesibini, kuvakele iindaba zokubhubha kukaSomlomo womasipala waseNgcobo uSiphokazi Nkele. UNkele ubhubhe emva kwengulo emfutshane, ngokokutsho kwe-ofisi yeANC eCalata House eQonce. 
   “Sothukile futhi sinxunguphele ngokubhubha ngesaquphe kwakhe (Nkele). Njengombutho, besisalinde lukhulu kuye. Sithatha eli thuba ukuthumela amazwi ovelwano kusapho lwakhe, umasipala waseNgcobo, iANC kwanabantu baseMpuma Koloni bephela.   “Kananjalo, sisothukile futhi singayikholelwa into yokubhubha kukaqabane uThozama Njobe. Ayikholeleki into yokuba [kungadutyulwa] kubulawe umntu obethanda ukuncuma nothandekayo njengoqabane uThozie,” utshilo unobhala weANC eMpuma Koloni uOscar Mabuyane.   “Uqabane uThozie noqabane uSphokie ibingamatshantliziyo eANC aseze ngobuso ezweni. Sakuhlala siyikhumbula imisebenzi yabo abayenzele uluntu. Kwiintsapho zabo zithi lalani ngenxeba, ilahleko yenu yilahleko nakuthi,” utshilo uMabuyane   Amalungiselelo okungcwatywa kwala maqhawekazi, ayaqhuba noxa nje umhla ungekabhengezwa."	not available
sports	LikwiNedbank Cup iliso likaMatlaba	"Ukaputeni we-Orlando Pirates, uThabo Matlaba, uyavuya njengokuba iqela lakhe livale isizini liphakathi kwalawo azakuthi adlale iMTN 8 kwisizini ezayo.  
AmaBhakaniya aphise ngomdlalo ngemizuzu yokugqibela ngethuba eyeka iSuperSport United ifake amagowuli kumdlalo ophele ngo’2-2 e-Orlando Stadium. Amagowuli afakwe nguSifiso Myeni noMpho Makola bekufanel’ukuba ancede iPirates yavala isizini isendaweni ebhetele, kodwa abadlali bayo bayeke uBradley Grobler noDenwin Farmer mayicime yonke lo nto. UMatlaba uvumile ukuba ngenene iziphumo zomdlalo yinto ebebengayifuni, kodwa watsho esithi bayavuya njengokuba bezakudlala kwiMTN 8 kwisizini ezayo. “Ewe, umsebenzi siwenzile. Besifuna ukuphumelela ukuze siqinisekise indawo yethu kwiMTN 8,” utshilo uMatlaba. La maqela mabini azakuphinda adibane kumdlalo omkhulu weNedbank Cup.  
Omabini asebenzela ukuvala isizini enento ekhabhathini. “Kufuneka sifunde ukuqwalasela emdlalweni kude kube sekugqibeleni. ISuperSport United liqela elidlala kakuhle kakhulu,” utshilo uMatlaba."	not available
sports	UStuart Baxter uphefumla ngokufunwa kwakhe yiChiefs!	"Abaphathi beKaizer Chiefs abalali buhlayo bekhangela umqeqeshi omtsha phambi kokuvulwa kwesizini entsha yiPremier Soccer League. Amakhosi akanaye umqeqeshi oyintloko ukusukela mhla kwemka uSteve Komphela kwisithuba esingaphaya kweenyanga ezimbini ezadlulayo. Umqeqeshi weBafana Bafana, uStuart Baxter, ubonwa njengedoda enokuthatha esona sikhundla esitshisayo kwibhola yaseMzantsi Afrika esokuqeqesha iChiefs. Kutshanje uBaxter uvele kwisikhululo sikamabonakude ekuthiwa yiY2TV – apho agocwagocwe ngemibuzo malunga nendlela awazisebenzisayo ukuze azuze impumelelo njengomqeqeshi weChiefs. 
“Ndicinga ukuba xa amaqela ebhola ekhatywayo ekhetha abaqeqeshi anezinto angaziqwalaseliyo ezinje: Ingaba ngumqeqeshi olilungeleyo iqela? Ingaba ngumqeqeshi ofanelekileyo?. Ndicinga ukuba nabaqeqesi abazibuzi mibuzo phambi kokuthatha isigqibo ethi: Ingaba liqela elindilungeleleyo na? Ngoba sube bonganyelwe luchulumanco lokuthenjiswa ngomsebenzi. Umqeqeshi kufuneka acinge: ndingamelana na nomthwalo, ndingavelisa uhlobo lomdlalo olonekisayo iqela futhi ndiphumelele iindebe?” utshilo uBaxter. 
UBobby Motaung akafunanga ukuzibophelela xa ebebuzwa ngoBaxter ophakathi kwabaqeqeshi abafunwa yiChiefs kwiveki ephelileyo. Utshilo kekambe okokuba uBaxter ungumqeqeshi weqela lesizwe – kodwa impumelelo kaBaxter phakathi kuka-2012 nonyaka ka-15 yenye yezinto ekucingeleka ukuba inyanzela iChiefs ukuba ibhenele kuye. UBaxter wenza imbali eNaturena ngokuphumelela iindebe ezimbini zePSL, iMTN8 Cup neNedbank Cup. Kwiminyaka emithathu iChiefs iqeqeshwa nguKomphela ayifumenanga nto. Lo nto iyawanyanzela Amakhosi akhangele indoda eyilungeleyo iChiefs – ngakumbi njengokuba iza kudlala kwiCaf Confederation Cup. 
“Ucinga ukuba ndingase ndithathe umsebenzi kuba ndiza kufumana imali xa kuphela inyanga? Ingasisiqalo sokungaphumeleli kwezinto oko. Nalo iqela kufuneka liwujonge ngolo hlobo lomba. Ingaba umqeqeshi angamelanga noxinizelelo oluhamba nomqeqeshi? Angasinika iindebe? Uvale ngalo mazwi uBaxter."	not available
business	Ulawulo lobutyebi, amandla okucwangcisa	"Ulawulo lwezobutyebi ngumgaqonkqubo ogcweleyo wotyalomali odibanisa iinjongo zexesha elide lomntu ngezixazululo zezemali, usebenzisa indlela yokubonisana.  
 Nangona kunjalo, abacebisi abaninzi abachithi ixesha lokuqonda ngokwenene iinjongo zabaxhasi kunye namaphupha abo. Abafaki iinkalo ezibalulekileyo zolwazi kwisicwangciso esibanzi esenzelwe ukufezekisa iinjongo ngexesha elifanelekileyo. 
Esona sizathu esiphambili sokuseka eli shishini lethu lokulawula ubutyebi kukunceda abaxumi bethu ukuba babelane ngoloyiko lwabo ngokwasemalini kwakunye neenjongo zabo; kunye nokubanceda bafezekise ezi njongo. Sinikeza iintlobo ezahlukeneyo zemveliso zemali kunye neenkonzo ezixhomekeke kwiimeko ezipheleleyo zezimali zabaxumi bethu. 
Isicwangciso semali esenzisiswe kakuhle 
Ukuphuhlisa uxwebhu olusemthethweni olucacisa isicwangcisomali somthengi, luyinto ebalulekileyo kwinkqubo yolawulo lwethu lobutyebi. Elona xabiso lesi sicwangciso kukuba lithatha inkqubo engabonakaliyo yokucwangcisa imali liyenze ukuba libe yinyani. 
Ungasifunda, usiqonde, uphinde ubuyele kuso uze ucacisele usapho kunye nezihlobo zakho. Kwakhona kubaluleke kakhulu kumphathi wezobutyebi ukwenzela ukuba akwazi ukubhekisela kwisicwangciso ngexesha lokuphononongwa kweentlanganiso kwaye abeke inkqubo yokusebenza kwimeko ende. Kodwa nangona kunjalo inkqubo yokuphathwa kobutyebi ihambela ngaphaya kotyalo lomthengi. Injongo yakhe nomphi na umphathi wezobutyebi kukuba “Ligosa eliyintloko lezemali” zomxumi ubomi bakhe bonke. Lo msebenzi unwenwela kwilifa, umhlalaphantsi kunye nocwangciso lomngcipheko. 
Incoko yokucwangcisa 
Kubalulekile kubaphathi bethu bezobutyebi ukuhlakulela ubudlelwane obuqinileyo kunye nomxhasi; oku kusinika ulwazi olunzulu ngohambo lobomi bakho.  
Entliziyweni yakhe ukuphuhlisa isicwangciso yincoko phakathi komxumi kunye nomphathi wezobutyebi.  
Kukule ncoko apho sikwaziyo ukufumanisa iinjongo zomthengi, amaphupha kunye nokwazi amava akhe adlulileyo otyalo mali. 
Izinto ezibalulekiyo xa usenza isicwangciso 
Ngokuthi sithethe banzi ngayo yonke imiba yobomi bemali yabaxhasi ngexesha lokufumanisa kunye nentlanganiso yokucwangcisa, sichaza imisebenzi ethile ekufuneka sijonge kuyo njengoko sishukumisela umthengi ngakumbi kwaye sisondele kwiinjongo zabo. 
Eminye yemiba emelwe icingwe: 
*  Isicwangciso sokutyala imali 
Kuhlala kusithiwa abantu bachitha ixesha elininzi becwangcisa ngokuya kwiholide yeeveki ezimbini kunokucwangcisa ngokutyala imali. Inkqubo yocwangciso yotyalomali kufuneka ikhokelele ekuqikeleleni izidingo zokufezekisa iinjongo zomtyalimali, kuthathwe ingqalelo yokuba iinjongo ezizodwa zabaxhasi, ixesha, isiseko see-asethi zangoku, uvelwano lwentlawulo kunye nokunyamezela, phakathi kwezinye izinto. 
*  Isicwangciso somhlalaphantsi 
Ukucwangcisela umhlalaphantsi ayonto imelwe ingathathelwa ngqalelo. 
 Oku kubangelwa kukuba imali oyilondolozela umhlalaphantsi yeyona asethi yakho inkulu. Ngako oko kumele wazi indlela izigqibo ozithathayo ziza kuchaphazela njani ebomini.  
Xa uthatha umhlalaphantsi uza kube ujongene nengxaki yokuba izigqibo osele uzithathile azijikeki. Xa ucwangcise kakuhle; ulondoloze imali, kwaye ubenolwazi oluphangaleleyo ngezigqibo zakho, ungakwazi ukuba nomhlalaphantsi okhuselekileyo. 
*  Ucwangciso lomngcipheko 
Ucwangco lomgcipheko lubalulekile ukukhusela ii-asethi zakho kunye nokubonelela usapho lwakho xa sele uswelekile. Ingakwazi nokukunika ukhuseleko kunye nolawulo oluluqilima kubutyebi bakho xa ungasweleka, ukhubazeke okanye ugule. Ikwavumela usapho lwakho ukuba lungathwali umthwalo wokungabi namali. 
Ukuba sele unaso isisombululo somngcipheko, abaphathi bezobutyebi bangakwazi ukuvavanya ukufaneleka kwezicwangciso zokufa kwakho, ukukhubazeka kunye nezifo baze bakubalele ukuba ungasilela kweyiphi na indawo. 
*  Isicwangciso serhafu 
Isicwangciso serhafu yindlela yokuzicwangcisela izinto zakho apho ungathi wehlise imali engatsalwa yerhafu. Oku kwenziwa ukuba kumataniswe iinjongo zakho zemali kunye nemali yerhafu engatsalwa.  
Umphathi wezobutyebi uza kukunceda ukuba uhlangabezane nazo zonke izicwangciso zesicwangciso sakho sezemali ngendlela efanelekileyo yerhafu.   
Injongo ephambili yokucwangcisa irhafu kukusebenzisa imithetho yerhafu yangoku kwiimeko zakho zemali, ukwenzela ukunciphisa ingeniso yakho yerhafu ngexesha. 
*   Isicwangciso selifa 
Ukuba nencwadi yelifa kunye nokucwangcisela ukukhusela nokugcina ubutyebi bakho yenye yezinto ezibaluleke kakhulu ongazenza.  
Ukucwangciswa kwelifa kuthetha ukuba uyakugcina ubuninzi bobutyebi nobuza kuzuzwa ngabo bazakuxhamla kulo.  
Okanye, onganelifa elikhulu, kwaye unciphise nayiphi na impembelelo yentlawulo yerhafu. Apha, kuya kufuneka usebenzise ubuchule obuninzi obucwangcisiweyo kwisicwangciso sakho sempahla, sengxowa yakho yemali. 
Iimeko eziqhelekileyo zokuphumelelisa abaxumi 
Abathengi banamhlanje abafuni bathengisi kodwa bafuna abacebisi abafanelekileyo kakhulu abazinikezeleyo kwimpumelelo yabo yemali.  
Ukuqala ulwalamano lwabaxumi kunye nesicwangciso esicingisisiweyo kakuhle nesiza kuqinisekisa ukuba abaxumi baya kuba neyona ndlela efanelekileyo yokufikelela kwiinjongo zabo zexesha elide nesingakwazi ukuqinisekisa isicwangciso sekamva elihle.  
Sikholelwa ngokunyanisekileyo ukuba ulawulo lobutyebi lunokongeza kuphela ixabiso ukuba, kwaye kuphela, ukuba lufanelekile kwiimfuno zomntu ngamnye.  
Sijonge ukunyusa iimveliso zemali ezinikezela abathengi ngemali. Ngoko xa sithatha izigqibo zemveliso eziza kuqinisekisa intlalontle yexesha elide sukube sicinga ngabathengi bethu engqondweni. 
Qhagamshelana ne-Inkunzi Wealth Group 087 160 0018, okanye kwi: email invest@iwgsa.co.za."	not available
politics	Iinkukhu ezisikwe imilomo, urhulumente uyaqhuba	"Amaqela aphikisayo kunye namaxoki angoondaba-zolwimi abangakuqondiyo nangoku ukubaluleka korhulumente owenza izinto elubala bazinkukhu ezisikwe umlomo ngoku ngenxa yeziphumo zengxelo zakutsha nje.  
UMongameli welizwe, uMongameli Jacob Zuma, ubhengeze zonke iinkcukacha zeKomishini yoPhando kaSeriti engezityholo zobuqhetseba, urhwaphilizo, ubuqhophololo nokuthotywa kwemali ngemilenze kwisiVumelwano Esikhethekileyo sokuThengwa kweziXhobo. 
NgoTshazimpunzi kowama-2011, uMongameli Zuma wabhengeza ukuba uJaji Seriti weNkundla ePhakamileyo yeziBheno, njengoSihlalo weKhomishini yoPhando ngesiVumelwano Esikhethekileyo sokuThengwa kweziXhobo.  
Le Khomishini inamalungu aziijaji ezikwizikhundla eziphezulu futhi ezihlonitshwayo nezizingangalala kwaye ezinomsebenzi ongenachaphaza kwezomthetho nobulungisa. 
Aba bantwana bomgquba, banenkonzo engenachaphaza bekwaziingqondi neenkcuba-buchopho ezihlonitshwa ngoogxa bazo nabathe babonisa isiphiwo sokukhokela ezingenasiphako kulo msebenzi ungomnye umthwalo owongezelweyo phezu kwalowo wokuba ziingcali zomthetho ezichophela amatyala kwiinkundla zomthetho, bavakalisa ukuba akukho bungqina borhwaphilizo, ukuthotywa ngemilenze kwemali okanye bobuqhetseba kuphando ngesiVumelwano Esikhethekileyo sokuThengwa kweziXhobo. Ityala elalibekwa uMbuso ngamaqela aphikisayo kunye nengqeqana yawo, uTerry Crawford-Browne, lichithiwe yiNkundla yeziBheno. 
Umgxeki omkhulu wesi sivumelwano uTerry Crawford-Browne, kunye namaQela aPhikisayo ezopolitiko awazichaza iziphumo zeKomishini njengezigcwele ubuvuvu obuphekiwe ulahliwe lityala ebelise kwiNkundla yoMgaqo-siseko lokuba iziphumo zeKomishini yoPhando ngesiVumelwano Esikhethekileyo sokuThengwa kweziXhobo zibekelwe bucala.  
IKomishini yoPhando kaSeriti ibiphanda ngesivumelwano sowe-1999 esaxabisa iibhiliyoni zeerandi kwaye yafumanisa ukuba akukho bungqina bokuba kubekho unyawo lwemfene kwezi zivumelwano.  
Urhulumente wayetshilo kwasekuqaleni ukuba uza kukhokela umbuso olawulwa ngokwentando yesininzi osekelwe kuMgaqo-siseko oxabise nokhuthaza ukuqhutywa kwemiba nezinto zikarhulumente elubala.  
Uye wavumela iziphumo zeKhomishini kaSeriti ukuba zivavanywe yinkundla yoMgaqo-siseko. 
Abantu boMzantsi Afrika ngoku baza kutsho bayazi inyani njengoko kucaciswe kwisigwebo seNkundla futhi batsho bamqonde urhulumente wabo kunye neenjongo zakhe ngokuthenga iziXhobo nokuba inkqubo eyalandelwayo yayiqhutyelwa elubala, futhi bayazi nokuba lo rhulumente uzimisile ukulwelwa ilizwekazi elinoxolo, elimanyeneyo nezinozinzo kunye nokuba iphupha lehlabathi elingcono liyazaliseka.  
UMzantsi Afrika uyaziwa, kwaye ukwahlonitshwa kakhulu lihlabathi jikelele njengelizwe elikhokelisa uxolo.  
Ngonyaka wama-2000, umbutho wezokhuselo weli waba negalelo elikhulu kumaphulo eMbumba ye-Afrika (i-AU) ogcino-xolo usebenzisa ezi zixhobo zazithengiwe.  
Amaphulo ogcino-xolo e-SANDF eDemocratic Republic of Congo, Burundi naseNepal anconywa kakhulu ngumbutho weZizwe eziManyeneyo (i-UN). 
Urhulumente weli uyabamameli abemi beli. Uyazibulela iingxelo azihletyelwa ngabo babone izenzo zolwaphulo-mthetho.  
Uyawahlonipha amaQela aPhikisayo ePalamente. Ubungqina boku bacaca ngethuba emisela iKhomishini yoPhando kaSeriti ephanda ngesiVumelwano Esikhethekileyo sokuThengwa kweziXhobo ukuze isabele kwizikrokro neenkxalabo zabemi boMzantsi Afrika.  
UMnu Terry Crawford-Browne, ebekusele iyiminyaka elandela eli tyala, nguye obekhokela amaqela aphikisayo ngethuba edlulisela iziphumo zeKhomishini kwiNkundla yoMgaqo-siseko apho inkundla yade ekugqibeleni yasiwisa isigwebo ngalo mba ixhasa iKhomishini yoPhando kaSeriti.  
Sithemba ukuba amaqela aphikisayo aza kusihlonipha ekugqibeleni isigwebo esiwiswe yiNkundla yoMgaqo-siseko. 
*UMuthambi ngumphathiswa wezonxibelelwano kweli loMzantsi Afrika"	not available
health	Zifa yindlala izigulana kwisibhedlele saseGcuwa	"Zinyanzeleka ukuba zithenge ukutya ngokwazo iintsapho zezigulana kwisibhedlele saseGcuwa ngenxa yokuba esi sibhedlele sinamaxesha okuba kungabikho ukutya.  
Ingxelo ithi ukunqongophala kokutya kwesi sibhedlele yinto eqhelekileyo kwaye unobangela ibakukusilela kwesibhedlele ukuhlawula iinkampani ezibathengisela ukutya. 
Umongikazi ongavumanga ukuba lidizwe igama lakhe uyangqina ukuba ikhona kwaye ixhaphakile ingxaki yokuba zingabi nanto yakutya izigulane kwesi sibhedlele.  
Xa ndivayo kwaba basebenza ekhitshini bathi le ngxaki ibangelwa kukuba iikampani ezihambisa ukutya oku kuphekwa apha azibhatalwa ngexesha ngoko ke ziyeke ukuzisa ukutya,”uthethe watsho lo mongikazi. 
Kuthiwa uninzi lezi nkampani zivelisa imifuno edlala indima ephambili kukutya okunikwa ezi zigulane. 
Amaxesha amaninzi esi sibhedlele sithumela izigulane zaso kwizibhedlele ezikufutshane eziquka iFrere kunye neSt Domics ngenxa yengxaki yokubinazo izixhobo ezincedisa inkqubo yokunyanga izigulane. 
UThembisile Mpengesi uthi yena unawakhe amava ahlukileyo ngesi sibhedlele, eyam ingxaki mna apha ngamanzi abandayo okanye afudunyezwa ngala nto kuthwa yi URN, lo nto yenza ukuba ngenye imini siwafumane ebanda.” Ekuqaleni kwalo nyaka inkulumbuso yephondo uPhumullo Masualle uthembise ukuba esi sibhedlele siphakathi kwezibhedlele ezizakunikwa ingqwalasela ngurhulumente wephondo. 
Ngabantu abaqikelelwa kumakhulu amabini amawaka abasebenzisa esi sibhedlele nje- ngethemba labo lokugqibela lokufumana iinkonzo zempilo. 
Eli ziko mpilo lineebhedi ezikumakhulu amathathu namashumi amahlanu kuphela. Ngonyaka ka 2004 inkosikazi yaseGcuwa yamangalela esa sibhedlele emva kokuba izele umntwana okhubazeke ngengqondo. 
Le nkosikazi yayityhola esa sibhedlele ngelithi asikhange sikhathale ngethuba yayilunywa izakuzala unyana wayo eyamzala sele ekhubazekile.  
Ukunqongophala kobuchule noomatshini abafanelekileyo kwesi sibhedlele kusabangela ukubhubha kwabantu abangena kweli ziko. 
Oyintsupa yesi sibhedlele uGqirha Yose uthi akakwazi kuthetha ngalo mcimbi esithi kumele ukuba ibengumlawuli jikelele onokuthetha ngalo mcimbi."	not available
entertainment	Ukuqaqamba kwesakhono sikaYema sokusasaza	"UMSASAZI omtsha wenkqubo yabantwana kwiSABC1, uLiyemaikhaya Vumisa, usenephupha lokusasaza kunomathotholo. 
UVumisa, 21, ebencokolela I’solezwe lesiXhosa ngokungena kwakhe kumabonakude nokuqala kwakhe ukubanomdla kwezosasazo. 
Eli tyendyana linkaba iKwaZakhele eGqeberha lisasaza iKids News kwiSABC1. 
Uqale ukusasaza kwisikhululo sasekuhlaleni sikanomathotholo  iUCR eMthatha ngo2016, apho wayesenza kwainkqubo yabantwana. 
“Uyakwazi okothusayo yintoni? Ukuqala kwam ngqa kwezosasazo ndanikwa inkqubo yabantwana. Ndingena nje ngoku kumabonakude ndinikwa inkqubo yabantwana. Uyakubona oku kuzalana kwezi zinto?” kutsho uVumisa, okwabulela kuPamela Hlazo eUCR ngokumfaka kule nkqubo. 
Akube ephumelele ingxoxompikiswano yesiXhosa, uVumisa wakhangela iqonga anokuthetha kulo ngcono olu lwimi lumnandi kangaka. 
“Okokuqala, isiXhosa esisulungekileyo ndiyasithanda kwaye ndiqale ukubonisa umdla kuso emva kokuba utitshalakazi wam kwisikolo samabanga aphezulu wandifaka ngentloko kwisiXhosa Debate Club, ndavuma ke nam torhwana. 
“Ndithe emva kokuphumelela amagqibela-kankqoyi wengxoxompikiswano yesiXhosa yephondo eyayibanjwe eBhisho, ndazibona ndakuwongwa njengesona sithethi sigqwesileyo ukuba hayi man, ukuthetha oku ndikuphathisiwe. Emva koko ndiye ndaqala ukukhangela indawo endinokusebenzisa oko kuthetha kwam, unomathotholo ube lelo qonga ke,” kubalisa uYema, nanjengoko bembiza njalo abamthandayo. 
Uthi ukukhula ephulaphula unomathotholo kodwa nasekubeni nje wayengazi kuthethwa ngantoni ixesha elininzi, ngomnye unobangela owamenza afune ukusasaza. 
“Jonga, ndandilala ndivulele unomathotholo ukuze angxole ecaleni kweendlebe ndibe ndimbeke kwiqhosha lokugqibela, phofu ibe inkwenkwe ivuka ngengomso isiya esikolweni.” 
UVumisa uthi eSABC kulapho phantse wonke umsasazi osekwisikhululo sasekuhlaleni afuna ukuzibona esebenza khona. 
Uthi ukuzithemba, ukuthobeka nokuyithanda into oyenzayo kungabeka ubani naphina apho afuna ukubakhona. 
Uthi inkqubo ayenza eSABC1 eyenzela abo ikakhulu bakwiminyaka esi-8 ukuya kweli-16, iyamfundisa naye buqu. 
“Kususela oko ndaqala ukusasaza inkqubo yabantwana, baye basondela kakhulu entliziyweni yam abantwana,” kutsho uVumisa. 
Ebuzwa ngohlobo usuku lwakhe lumi ngayo emsebenzini. 
“Ndiyafika emsebenzini, ndifumane amabali esiza kuwasebenzisa ngaloo mini ebhalwe ngesiNgesi,  ndishwankathele lonke ibali libe yimigca emithathu ukuya kwemine ngesiXhosa. Kwanto ova ndiyithetha emoyeni ndizibhalele ngokwam. Ndiyibhala ndandule ndiyoyishicilela kulungiselelwa inkqubo yakusasa,” kubalisa lo msasazi. 
Uthi kuba unomathotholo eyindawo ayithandayo naqale kuyo angathanda ukuzibona ekwisikhululo esisasaza ngesiXhosa. 
“Elinye iphupha endinalo kukulandela igama lam ndilimise ikhaya lakwaVumisa,” ugqibezele ngelo."	not available
entertainment	Bakhohlakele, bayathandwa, bayazondwa!	"U-Amanda Du Pont yinzwakazi yaseSwazini, unobuhle, umsasazi kamabonakude nomdlali weqonga. 
Waziwa ngendima yakhe kaThabisile Dlamini kumdlalo ka-SABC 2 uMuvhango phakathi ko-2009 ukuya ka-2011. 
Le nzwakazi yaziwa njengomsasazi wenkqubo yomgosi uReal Goboza. Indima yakhe kaLelo ku-Skeem Saam imenze waduma njenge-gqwirhakazi elikhohlakeleyo. 
UVuyo Dabula yena? Waziwa ngendima yakhe ka-Tsetse kwisizini yesithathu kaYizo Yizo ngo-2004.Uyakumkhumbula njengegqwetha likaCherel, uTitus Lesenya kwi-SABC 3 kwi-Isidingo. Kweminye imidlalo avele kuyo iquka uWild at Heart, Bophelo, kuZone 14 neminye. 
Ngoku simbona njengomnye ocatshukelwayo nothandwayo ku-Generations The Legacy njengo Kumakani “Gadaffi” Pakade. 
Ababukeli baziva njani ngo-Dintle ku-Scandal! UDintle uyinzwakazi encinane neqinisekisa ukuba yonke into ayifunayo uyayifumana. 
Le ndima idlalwa ngu-Mapaseka Koetle, nowathatyathwa luthando lokuba kwiqonga lobugcisa eseneminyaka elishumi elinesithathu kuphela ubudala. Emva kokuqoshelisa izifundo zakhe uqalise wabonakala kwiimveliso ezincinane. 
UNyaniso Dzedze ngumdlali kamabonakude, nomdanisi. Emva kokuthweswa isidanga se-BADA eWits School of Arts (2006-2009), ubonakalise uthando lwakhe kwimidlalo yeqonga. UDzedze udlala indima ka-Tsietsi Namane ku-Ashes to Ashes, nongunyana omkhulu wakwa-Namane. UTsietsi ngunyana okhohlakeleyo, ojonge inzuzo nobutyebi. 
Uthandwa phantse ngumntu wonke, kodwa nangona kunjalo ukhohlakele kwaye uqinisekisa ukuba akukho namnye oluthintayo usapho lwakhe lakwa-Xulu. UMpumelelo Bhulose, udlala indima ka-Muzi Xulu uGxabhashe, ongumgulukudu ku-Uzalo. Eminye imidlalo avele kuyo kuquka uGenerations, uTshisa no-Khululeka."	not available
health	Ibabetha ezipajini ikhorona oonoteksi baseDutywa	"OoNoteksi baseDutywa bathi imithetho karhulumente yokulayisha abantu ibonzakalisa kakhulu ezipokothweni, kodwa kuyanyanzeleka bayithobele imithetho ngenxa yekhorona.  
Kwiveki ephelileyo, uMongameli Cyril Ramaphosa, uyalele ukunqunyanyiswa kwazo zonke iinkonzo zoluntu kuquka namashishini angekho phantsi kukarhulumente ngelizama ukukhonkxa intsholongwane egqugqisa amazwe ehlabathi ekuthiwa yikhorona.  
Ezinye zezinto ezinqunyanyisiweyo kukuhambahamba kwabantu neendibano eziquka iicawe kodwa kwavunyelwa ukusebenza kweevenkile ezithile zokutya, ezamayeza nezithuthi ezithile.  
UMvulo bekufanele ukuba ibe lusuku lengeniso koonoteksi. Akubanga njalo ngoba kufuneka balayishe ihafu yenani lesiqhelo kuba kubalekwa ingxinano enokwandisa amathuba okosulelana kwabantu.  
Noxa beyiqonda imeko oonoteksi baseDutywa kodwa bayamkhalazela urhulumente othobe inani labakhweli neeyure zokusebenza engakhange abonisane nabo.  
Bakhale ngokunganikwa izinto zokuzikhusela nabakhweli babo emva kokuba kungekho mntu ozixhamleyo kwabasemagunyeni waza kucacisa inkqubo esetyenziswayo ngoku. 
UZamile Mrwetyana othutha abantu ezilalini zaseDutywa nezakuGatyane umgxekile urhulumente ngokungabafundisi ngesifo nangenkqubo esetyenziswayo, watsho ekhala nangokungakhuseleki kwabo nabakhweli.  
“Siyabetheka yile nto yokulayisha abantu abalithoba etshiwo ngurhulumente. La mali iphelela etankini lamafutha yonke; ndiphethe ndingazuzi kwanto mna. Iyabhatalwa le moto ndihamba ngayo, imali yokuyibhatala ayoneli ngoku. Siyabetheka kakhulu,” utshilo uMrwetyana.  
Naye uWayiza Zikhali ukhale ngokungafundiswa kakuhle ngekhorona ngaphandle kolwazi abalirhabula kumajelo eendaba.  
“Imbetheko ikhona nyhani kodwa silandela uhlobo esiyalelwe ngalo noxa kungekho bantu baze kuthi. Akukho mntu osixeleleyo le nto kakuhle. Senza nje into esiyiva kumajelo eendaba. Senza esizivileyo ukuze sikhuselane. Isifo sona sikhona. Kungcono namhlanje sivunyelwe ukulayisha ekuseni ukuya ebusuku ngoba ingumhla wepeyi,” utshilo uWayiza.  
Ekuqaleni kwale veki, ikhorona yosulele iwaka elinamakhulu amathathu namashumi amahlanu anesithathu kwabahlanu ababhubhileyo eMzantsi Afrika."	not available
entertainment	Ingoma entsha ilumkisa ngoozungul’ ichele kule Valentines	"Lumka! abo baye bakushiya ngaphambili, baya kuqala obunye ubomi ngaphandle kwakho, bangakuxelela ukuba bafuna ukubuya kule Valentine yangomso. 
Usuku lwangomso, umhla we14 kweyoMdumba, usuku lweValaza kwabo bakhetha ukuliteketisa, kuza kube kuphuma ingoma encokola ngezi ngongoma zikwintshayelelo yeli bali. 
Ingoma ethi “Undifuna Ntoni?” kaLil V BBM noDeeJay Soso bekhatshwa nguOlothando Ndamase, yingoma encokola ngaloo mntu ubuya kwakhona ebomini bakho ngexesha kanti  wena  osele uqhubekekile nobomi ngaphandle kwabo. 
Encokolela I’solezwe lesiXhosa ngale ngoma, uNdamase uthi kukho abantu abakushiya ixeshana, mhlawumbi abakuhloniphi ngelo xesha, mhlawumbi akunamali okanye bakubona ungekho mhle ngohlobo abafuna ngalo. 
“Bakushiya ngezizathu ezingacacanga. Ubomi buye buqhubekeke emva koko , bazibone ukuba benze isiphoso, bafune ukubuya ebomini bakho. Ngeliny’ ixesha ayingomaqabane kuphela, kodwa nezihlobo zethu, ” kubalisa uNdamase ngale ngoma ayibhale ngokwakhe. 
UNdamase uthi bakhethe ukukhupha le ngoma ngoSuku lweValentine kuba besazi wonke umntu useluthandweni. 
Uthi olu suku lwenza ukuba abanye abantu bafune ukuvuselela oko babakhe bakwenza nabanye ngelixa bambi befuna ukuqala ubudlelwane obutsha. 
UNdamase wazalelwa eMombeni eMt Ayliff eMpuma Koloni. Ngo2010 uye wazibandakanya neqela iSounds of Soul apho waziqhelanisa khona ukucula nokubhala umculo. 
Ngo2012 , ngethuba esengumfundi kwiYunivesithi yaseRhawutini (UJ) kwanyanzeleka asabele ubizo lomculo, olwakhokelela ukuba akhuphe ingoma ethi “Ndofika Nini?” 
Le ngoma yavulela uNdamase amathuba kwiqonga lomculo, wafumana udliwanondlebe koonomathotholo ngethuba ingoma yakhe ifumana inkxaso. 
Ingoma yakhe elandelayo ngo2013 ethi “Ukuthand’ umntu” yaba yenye eyindumasi nethandwayo. Emva kwezi ngoma zombini, uNdamase wakhupha icwecwe lakhe lokuqala elithi “Mpumelelo Ndibize”. 
UNdamase uthi uyakuthanda ukubhala umculo ngolwimi lwakhe lwesiXhosa. 
Uthi uye wakhetha ukuthatha ikhefu kumculo weAfrosoul ukuze asebenze nabanye abantu ngelifunda umculo ofana neGqom/House ngelixa nabo befunda kowakhe umculo. 
UNdamase, uxelele I’solezwe lesiXhosa ukuba naye ukubudlelwane obusebutsha. 
“Ndiseluthandweni, ndonwabile kwaye ndisikelelekile. Ndisafunda ukuba kuthandwa njani emva kokuthatha ikhefu eluthandweni ixesha elide. 
 Uthi naye uyazoyamanisa nale ngoma nanjengoko ekhe wabetheka eluthandweni. 
“Ndizibhale kakhulu iingoma ezingokuphoxeka eluthandweni njengengoma yam ethi Ukuthand’ umntu. Nam ndiphoxeke kakhulu eluthandweni,” utshilo. 
 Uthi ngolu suku uza kuhlala endlwini neqabane lakhe batye isidlo babukele nemiboniso bhanyabhanya. 
 Le ngoma iza kufumaneka ngomso kuzo zonke iivenkile zomculo kumnatha."	not available
entertainment	Incoko nomenzi womboniso eMonti	"USIMPHIWE FREDDIE weli phephandaba uncokole noGino Mjilo ongumvelisi oyintloko nombhali womboniso othi Sounds of Redemption.  
Lo mboniso wenzelwa kwidolophu yaseMonti. Masonwabele incoko noGino. 
  Khasibalisele ngegama lalo mboniso uthi ‘Home to Music’? 
 Igama lalo mboniso bhanya-bhanya liye latshintshwa, ngoku ubizwa “Sounds of Redemption” ngenxa yokuba sibona intsindiso eninzi kulo mboniso. Indoda engenakhaya ifumana intsindiso emculweni, kwikwayala yecawa.  
Ngelixa lowo uthinjwe ziziyobisi esindiswa xa kanye indoda leyo ingenakhaya imsindisa kubaxhwili, ize imse esibhedlele,nalapho aphinde abuye anxulumane nosapho lwakhe, aye kwindawo yokukhuculwa kweziyobisi. Aze umyeni wenkosikazi ethile afumane intsindiso akube enikezele ngobomi bakhe kuThixo ngokunjalo nobosapho lwakhe. Igama elithi Home to Music, nebeligama lalo mboniso kuqala, ngoku ligama lekwayala yenkonzo kulo mboniso.  
Uqale nini ukuwubhala lo mdlalo, kwaye yeyiphi imiba ubujamelene nayo?  
Ndiwubhale lo mdlalo ngo2014, kodwa ndaqala ukuba nomdla wokubhala ngo2010. Owona mngeni ubunzima kukukhetha phakathi kokulandela oku ndikuthandayo okanye ndihlale emsebenzini ukuze ndikhuseleke ngokwasemalini. 
Ukubhala kunye nokwenza iifilimu eMzantsi Afrika akuthethi ukuba ubani uzakuphumelela aze abenemali-ngoko ke umngeni kukukhetha phakathi kwemali noko ukuthandayo. 
Ingcinga yokubhala lo mboniso isuka phi?  
Andikhumbuli nokuba ndifikelele njani kuyo, ndakhe ndalala emotweni ngolunye usuku nam, mhlawumbi yilo nto, kodwa andikhumbuli kakuhle ingcinga isuka phi. Konke kuza ngeendlela ngeendlela, ngelinye ixesha ndiye ndiyiphuphe, ngamanye ndiyicinge okanye kubekho umntu ondibalisela ibali lakhe ndize ndikhuphe elam ibali apho. 
 Eli bali kudala liguquka kususela oko ndalibhala. Ingcamango endandinayo ukuqala kwam ukulibhala yohluke mpela kweli bali xa kungoku.  
Khasibalisele kancinane ngawe, ngubani uGino Mjilo?  
Ndazelelwa ndaze ndakhulela kwilokishi yaseSoweto, ndenza izifundo zeentengiso (Marketing) e-UJ, ndandikwigumbi elinye noDJ Zintle, ndaye ndalahla kunyaka wam wokugqibela.  
Utata wam ngowase-KZN, yena umama ngowaseMpuma Koloni. Badibana eRhawutini, ngoko ndizibiza unyana waseMzantsi Afrika ngokwenene.  
Ndiyawuthanda umculo, imiboniso kunye nomoya. Ndiyathanda ukulala, ndilale iifestile zivuliwe ukuze ndifumane umoya. Ndiyayithanda imidlalwana yeKhompyutha nePlaystation, kodwa andinayo iPlaystation kuba bendingasoze ndenze nto.  
Ndiyazithemba kwaye ndinephupha, kunjalo nje ndikholelwa ukuba ndingomnye wabemi belizwekazi le-Afrika abazakuthabatha amabali ethu awase kwintengiso yebakala laseHollywood.  
Gqaba-gqaba nje Gino kwenzekani kulo mboniso?  
ULunga ngumfana ongenakhaya, nolahlekelwe yinto yonke ebomini kuquka ishishini ngenxa yengxaki yongcakazo. Emva kokulahlwa yinkosikazi yakhe waze washiyeka engenanto ebomini ngaphandle kwebakkie, ikatali kunye nesuti enye, ufudukela kwidolophana ekufutshane apho angaziwa mntu.  
Esahlala emva kulo moto, udibana nenzwakazi ebizwa uHazel nebaleke usapho layo ngenxa yeziyobisi. Ubonakala uLunga encedwa nguHazel ngemali. ULunga ude afumane intokazi ayithandayo nanoyenza inkosikazi.  
Ndiyakuva Gino, khawusithi vandla-vandla nangeminye imisebenzi othe wayenza?  
Imisebenzi yeeFilm, ukanti phambi koko ndasebenzela iSABC 2 ngonyaka ka2008 “Our Own Stories In Our Own Voices”, nalapho ndandiyProduction Assistant, nkqubo leyo yayigxile ekufundiseni ngemiba efana nokhulelo lwabantwana abasafikisayo, iingxaki zasekuhlaleni, amakhosikazi axhatshaziweyo, ulwaphulo-mthetho kwiilokishi zethu njalo njalo. le yayiprojekthi kaUnicef iveliswe yiUrban Brew. Ndakhe ndabhalela i-Focus TV (GMTV Germany) ngo2010.  
Izicwangciso zakho ngalo mboniso?  
Ukuyisa kwiNu Metro ne Ster Kinekor phambi kokuba iye kumabonakude okanye kwiiDVD. Sifuna abona bantu bazokuyijongisisa baze bayihlele ngokunjalo. Siyifote sisebenzisa ikhamera yohlobo lweCannon 5Ds  
Ingaba abadlali balo mboniso bayaziwa kwiqonga lokulinganisa? 
 Akunjalo! Nanjengoko singenahlahlo labiwo mali, siphele sisenza ii-audition, ngoko abadlali esisebenza nabo ngabengingqi le sikuyo, banetalente engumangaliso. Sisasebenza kunangoku, nabani onokusinceda ngemali angasitsalela. Sisokola imali yothutho lwabadlali negqiza lalo mboniso kwanezinye iindleko ezingezinye. 
 Uvakala unomdla, singalindela ukuwubona nini?  
Sijonge inyanga kaAugust 2016, nalapho kufuneka uzilungiselele xa kusiza iSounds Of Redemption kufutshane nawe.  
Abaxhasi bale projekthi?  
Ndingathanda ukubulela kakhulu kubaxhasi bethu, iThe New Hope Fellowship Church, EC AVC (Miriam Makeba Studios), Frere Hospital kunye neSebe leZempilo eMpuma Koloni, South African Police Service, EMS eMonti, Spar oseBerea, Spar ose- Vincent kwakunye noogxa bethu abancede ukuvelisa lo mdlalo- iPML."	not available
entertainment	Usazikhoth’ amanxeba usaziwayo wemiboniso	"UTHAPELO Mokoena uchacha kuhle emva kwengozi yokugilwa sisithuthi esingaziwayo. 
Lo mdlali kamabonakude ubhale ezi ndaba zothusayo kwikhasi lakhe likaFacebook emva kokuba egaxeleke kule ngozi ngenjikalanga yangoLwesibini, 5 Janyuwari, eVanderbijlpark eVaal, nalapho ebezilolonga khona. 
UMokoena, ngoMgqibelo, ukwavakalise ukuba ubesesibhedlele iintsuku ezine, nalapho oogqirha bebembhila-bhila khona. 
Kwingxelo yakhe kaFacebook, uMokoena uthe, ngethuba ezilolonga akayazi okuthe kwenzeka. 
“Okona ndikwaziyo, ndivuke ecaleni kwendlela ndisopha ndawo yonke (ukusuka entloko, ezingalweni nasemilenzeni). 
“Ndikhwaze indoda ethile ukuba indincede. Uye wathi yena ‘Ndibiza i-Ambulance, wonzakele kakhulu!” ndabe mna ndisithi, “Hayi! Ndise- kwam okanye ndakuzihambela. Ndifuna ukubona inkosikazi yam nonyana wam.” 
UMokoena uthi, le ndoda iye yathi “ndikusa esibhedlele okanye silinda inqwelo yezigulana!” 
Uthi, inkosikazi yakhe ibisele ifikile ngethuba imthabatha imsa emotweni ukusingisa esibhedlele. 
Uthi ebesele ethetha izinto ezingadibenanga ngeli thuba. 
Kanti kwenzekeni? 
“Ngokutsho kwabafana ababini abasebenza esitalatweni, isithuthi sohlobo lwe-Audi ebomvu besihamba kwi-fast lane saze satshintsha icala lendlela ukuza kwicala endihamba kulo, ukuzokunditshayisa yaphinda yabuyela kwi-fast lane yaqhubekeka nohambo kwakhona. Banditshayise babaleka.” 
Uthi, “Ngokutsho kwaba bafana babini basebenza esitalatweni, umqhubi wesithuthi eso kunye nomkhweli waso ibingamadoda amabini amhlophe.” 
UMokoena uqhube wathi, wavuka esezintlungwini esibhedlele ngobo busuku. 
Lo saziwayo ufumene umonzakalo entloko, emqolo, ezingalweni, emva kwemilenze, waze wophuka iqatha. 
Uthi ngethuba ephaphama, ukhumbule ukuba ebezakupakisha ukuze aye kwimibhiyozo yeminyaka elikhulu elinesine yeANC eRustenburg. 
Oku kuza emva kweengxushu-ngxushu zocalu-calulo ezithande ukugubungela eli lizwe. Ingaba le ibiyintiyo engobuhlanga? Asazi. 
UMokoena uthi, akazi ukuba ngubani owenze obu bubi kuye kwaye ebenzelani. 
Udize ukuba, lo ngumlo wakhe azakuwulwa, kwaye kubonakala ngathi kusekude engqinibeni ngoxolelwano kweli lizwe. Uqukumbele ngelithi, uMzantsi Afrika usaphuphumala yinzondo."	not available
sports	Iqela laseMqanduli ligqugqise eXhora lemka nesityhwentywe semali	"Iqela laseMqanduli lomnyazi ligoduke lixhakazela emva kwetumente ebibanjelwe eXhorha ngempelaveki egqithileyo. Emva kokugqugqisa kwitumente ekuthiwa yi-Imiganu Easter Tournament, iPitBulls Netball Club iphakamise indebe ekhatshwe ziimbasa emva kokubetha iMadala Madala ngamagowuli angamashumi amabini anesihlanu kwalishumi elinesibhozo emdlalweni womnyazi wokugqibela. Itumente ibiququzelelwe ngoomasipala ababini: Amathole Municipality noMbhashe Municipality. Kuye kwanyanzeleka ingabanjwa ngeentsuku zePasika njengeminye iminyaka ngenxa yemvula ebikade isina ingayeki. 
Amaqela amaninzi athathe inxaxheba kwisiqendu setumente yalo unyaka aphume kwiilali zaseXhorha nakwiindawo ezifana noMqanduli. Njengokuba bekukho imidlalo yebhola ekhatywayo neyomnyazi, kuthiwa umgangatho ubuxhomile njengakweminye iminyaka kwaye nabaququzeleli bonwabile yindlela eziqhutywe ngayo izinto. Amakhulu abalandeli bezemidlalo abebezimase bamke bonelisekile. Iqela eligoduke nempumelelo emidlalweni yebhola ekhatywayo ibe yiDova Dova yaseXhorha ebethe iReal Brothers ngamagowuli amathathu kwelinye emdlalweni wamagqibelakankqoyi. Omabini amaqela aphumeleleyo agoduke asindwa ngamabhaso. Elitshatshele emdlalweni womnyazi, iPitbulls efumene indebe, iimbasa, izikupha ezitsha zokudlala nemali eyiR2 500. 
Kanti yona iDova Dova igoduke nendebe, iimbasa, izikipha ezitsha nemali eyiR5 000. Ethetha neli phephandaba, uMnu. Melinkqubo Ndabokutya, ekuqaleni kwale veki uthe: “Sonwabe kakhulu ngoba itumente ibinkulu ngaphezulu kokuba beiyilindele thina. Kube kuhle kuthi ukubona abantu bencumile bonwabele imidlalo emva kokuphazanyiswa yiKhorona ixesha elide. Kodwa okusonwabise kakhulu kukubona amaqela abenxanelwe impumelelo emabalaeni. Nangona izinto zihambe kakuhle, ndifuna ukuthi sicela inkxaso koosomashishini. Sicela batyale imali yabo kwiinkqubo zophuhliso ezifana nale yethu.”"	not available
politics	‘Ndisisicaka senu nina luntu’-Ramaphosa	"UMongameli omtsha woMzantsi Afrika uCyril Ramaphosa uthi uxanduva alunikwe yiPalamente ngoLwesine, luthetha ukuba uzakuba “sisicaka soluntu” watsho ethembisa ngelithi akanakulala emqokozweni kuxanduva lwakhe. 
 
URamaphosa ebethetha kwiPalamente yeSizwe eKapa ngoLwesine emva kokonyulwa ngokusesikweni njengoMongameli welizwe kulandela ukubeka iintambo kobekasuka nguMongameli uJacob Zuma. 
 
Phantse onke amaqela ezopolitiko, ngaphandle kwe-EFF neCope, amnqwenelele okuhle kodwa uRamaphosa, ethembisa ukusebenzisana naye kuxanduva lwakhe olutsha. 
 
Inkqubo yokonyulwa kukaRamaphosa ibikhokelwe yiJaji eyiNtloko uMogoeng Mogoeng. 
 
URamaphosa uthi luxanduva angaluthabathi kancinci olu alunikiweyo. 
 
 “Xa wonyulwe kwesi sikhundla, usisicaka soluntu ngoko ke ndithembisa ngokusebenza ngokuzimisela futhi ndikwathembisa ukuba asokuze ndiludanise uluntu lweli.” 
 
URamaphosa ukwathe uzakusebenzisana namaqela ezopolitiko asePalamente “ukuze sifumane indlela yokunceda uluntu lwakowethu.” 
 
Umbhexeshi weANC ePalamente uJackson Mthembu utyibele lo kaRamaphosa esithi: “Kudala usemzabalazweni. Siyayazi ukuba olu luxanduva alulungeleyo, ngoko ke sikhokele.” 
 
Inkokeli yeDA uMmusi Maimane yena uthe: “Siza kuncedisa kwiinzame zakho zokukhonza abantu beli lizwe. Uxanduva lwethu kwakunye nawe, kukuhlangula abantu baseMzantsi Afrika ebugxwayibeni.” 
 
UNarend Singh we-IFP naye ukwaqhwabele izandla uRamaphosa watsho esithi uyathemba ukuba uwulungele umngeni wokulwa nobuqhophololo. 
 
UNhlanhla Khubisa weNFP yena uthe: “Uthatha kanye iintambo xa ilizwe likwimeko emaxongo. Masisebenzisane sisonke ukwakha eli lizwe.” 
 
UHolomisa weUDM uthe: “Siyavuyisana nawe Matamela. Kuza kufuneka sifumane indlela yokujonga umqela osele wenziwe ukusuka kunyaka ka1994, sibone ukuba singalungisa ntoni phi.” 
 
UMfundisi Kenneth Meshoe weACDP uthembise ngokumthandazela uRamaphosa. 
 
URamaphosa kulindeleke ukuba afungiswe ngokusesikweni ngoLwesihlanu, ze aphinde enze intetho emalunga nobume besizwe kwangale mini. URamaphosa ukwanoxanduva lokonyula uSekela Mongameli omtsha welizwe."	not available
sports	Buguqukile ubomi bukaSiya Kolisi	"Isizini intsha, umfo kaSiya Kolisi ngukapteni omtsha weStormers. Le ndodana, 25, enekamva eliqaqambileyo embhoxweni inikwe umsebenzi omtsha osemagxeni wayo kwiSuper Rugby. Ubomi bukaKolisi butyhile isahluko esitsha kule sizini emva kokuxinga iinyanga eziliqela kwikhono lakhe lombhoxo. 
Le ndedeba yawuqala umbhoxo isencinane emva kokuzuza inyhweba kwisikolo sombhoxo eBhayi, yaze emva koko yazibona igaxela isikipa esihlonitshwayo jikelele eseStormers. Isiqalo sakhe khange siqaqambe njengoko kwakulindelekile ngenxa yokukhathazwa kukonzakala – kodwa ngenxa yokunyamezela, ubomi bukaKolisi buye baguquka kancinci. 
IStormers sidlale umdlalo waso wokuqala kule sizini phantsi kwesikhokelo sikaKolisi, ngethuba ibetha iBulls ngo’37-24 kumdlalo obuvuth’amalangatya eNewlands Stadium eKapa. Ngokuqinisekileyo, ziziphumo ezinqwenela lo kaKolisi emva kokunikwa uxanduva ngumqeqeshi wakhe uRobbie Fleck. Lithuba elinqabileyo kakhulu eli kumdlali omnyama, ngakumbi othubeleze ebunzimeni. 
Nangona kumdlalo wokuqala bekukhona iindawana ezixhalabisayo – kodwa oko kuyamkeleka ngoba abadlali babuya kwixesha lokuphumla kwaye abakaswabuluki kakuhle. “Esi sisiqalo sokhuphiswano olude kakhulu.  
Abadlali badlale kakuhle kwaye sijonge phambili, sifumene amanqaku amahle kakhulu. Asikagqibeleli – zikhona iindawo ezincumisayo emdlalweni wethu,” utshilo uFleck. Xa udlala namaqela aseNew Zealand kufuneka uberhabaxa ukuze uphumelele, olo luluvo lukaFleck. Umdlalo wokuqala kaKolisi ubunzima – kodwa ushiyeke onelisekile yindlela ohambe ngayo. 
“Bekunzima, ndivuyela isiqalo esihle kodwa. Amalungiselelo wethu phambi kwesizini ebenzima nawo kwaye kwenzeke le nto besiyilungiselele.  
Kuninzi ekufuneka sikulungise siliqela nakumdlalo wam ngokunjalo,” utshilo uKolisi."	not available
entertainment	Ithuba lebhasari yokufundela iifilimu kwanomabonakude!	"Unephupha lokuba kwiqonga leefilimu nomabonakude? Eli lithuba lakho lokufezekisa lomnqweno. I-National Film and Video Foundation (NFVF) imemelele abo banomdla wokufaka isicelo kwinkqubo yabo kazwelonke (National Bursary Programme). 
 Le nkqubo ikhupha iibhasari kwabo bafunda nabanqwenela ukufunda nasiphina isifundo kwicandelo leefilimu nomabonakude nakulo neliphina iziko-mfundo elibhalisiweyo eMzantsi Afrika. Kugxilwe ubukhulu becala kwicala lokuvelisa (production) ngoko iLive Perfomance okanye i-Acting Diploma/ Degree aziqukwanga.  
.Indlela yokufaka isicelo: Kufuneka ube ngummi woMzantsi Afrika 
Kufuneka ube nerekhodi elihle lwezifundo 
Ubonakalise isidingo sokuncediswa ngezimali  
Ube ubhalisele ukufunda izifundo zabaqalayo okanye abasele bene-diploma / idegree kwifilimu nomabonakude nakweliphina iziko-mfundo elibhalisiweyo. Kuzakuqwalaselwa abo bafundi bakumaziko-mfundo kawonke-wonke.  
Isicelo kufuneka sikhatshwe yinkuthazo yokuba kutheni kufuneka unikwe le bhasari nje, yonke lo nto kufuneka ikhatshwe ziikopi ezigximfilelweyo (certified copies) zeempepha ezidingekayo nanjengoko sele zikhankanyiwe kwifomu yokufaka isicelo. Usifaka njani esi sicelo?  
Ungafaka isicelo ngokomnatha (online application) nongasifumana kwiLink ethi:  
NFVF bursary application form.  
.Isicelo asisayi kuqwalaselwa ukuba: -Ifomu yokufaka isicelo ayigqitywanga okanye ineenkcukacha ezingachanekanga, -Iimpepha aziphelelanga okanye azigximfelwanga.  
.Qaphela: Izicelo ezithunyelwe ngefekisi okanye ngemeyile azizokuthatyathelwa ngqalelo.  
.Umhla wokugqibela wokufaka isicelo:  
31 kweyeThupha 2016 ezinzulwini zobusuku. 
. Imibuzo ungayiphosa kuLebohang Khunou kule e-mail: lebohang@nfvf.co.za."	not available
entertainment	UKatlego Sibeko ufudukele kwiScandal!	"EMVA kokuba uKgomotso Christopher (Katlego Sibeko) evalelise kubathandi bakhe kumdlalo Isidingo kwinyanga ephelileyo, ngoku I’solezwe lesiXhosa lingangqina okokuba le nzwakazi ifumene indawo entsha kumdlalo we-e.tv iScandal!.  
I’solezwe lesiXhosa lincokole nompapashi weScandal! nalapho azingqinileyo ezi ndaba zimnandi kangaka kubathandi bakaKgomotso.  
“Ngokwenene oku kuyinyani, uKgomotso Christopher kungoku nje uzakuba yinxalenye yeScandal!.”  
Kubonakala ngathi ungena ezihlangwini zikaMasasa Mbangeni, nanjengoko sisazi ukuba uThembeka uyashiya kulo mdlalo, kwaye uLwesihlanu we-27 kuCanzibe/Meyi 2016 lusuku lwakhe lokugqibela lokuvela kwiScandal!.  
UKgomotso uyagaleleka ekuzeni kuphela kukaJuni, ungena njengoYvonne Thebe, unina kaNaledi nowayeyinkosikazi kaHector Thebe. 
 Ecacisa banzi ngendima kaKgomotso kwiScandal!, uIse van Hemert uthe, Uza engumama omhle, onomtsalane, umama onothando owahlutshwayo naye wenza ezakhe iimpazamo ebomini, kungoku nje uza ngelizokufuna uxolo.  
Unamandla okutsala amadoda ukuze afumane oko akufunayo. Uyawasondeza ngelicinga ukuba kukhona azakuzuza ngenye imini.  
Bona noHector bohlukana, waze wayigxotha inkosikazi yakhe endlwini. Indima yakhe ichazwe njengebufana naleyo ebeyidlala kwiSidingo, kodwa ngoku uzakube ethetha ulwimi lwesiSotho.  
Nangona nje uYvonne ( indima azakuyidlala) ekwiminyaka yoo-40, ngelixa yena uKgomotso ekuma-30 anento eminyaka, babonile ukuba angalunga ukudlala njengomama kaNaledi, uyajongeka, kwaye usithetha kakuhle isiSotho."	not available
sports	IBanyana Banyana idibana noompetha	"Amalungiselelo eqela lesizwe lamantombazana adlala ibhola ekhatywayo, iBanyana Banyana, aqala ngomdlalo eliza kuwudlala ne-United States of America.  
IBanyana neMelika zizakudlala umdlalo wobuhlobo ngomhla wethoba kwinyanga yeKhala kwisixeko esikhulu, iChicago, ngentsimbi yesixhenxe ngorhatya ngokwexela loMzantsi Afrika. Iqela lamantombazana leli lizwe lelinye lamazwe ambalwa afumene inyhweba yokumela izwekazi le Afrika kwimidlalo ye-Olimpiki eziza kudlalelwa eBrazil ekuthambekeni konyaka.  
Amantombazana kaVera Pauw aza kudlala okokuqala neMelika – kodwa uthi akukho ndlela ingcono yokulungiselela le midlalo eyogqitha ukujamelana neqela elifana neMelika ehamba phambili kwibhola ekhatywayo yamantombazana. “Yintoni enye onokuyifuna xa ufumene umdlalo neentshatsheli zehlabathi kumalungiselelo wakho? Siyavuya njengokuba siza kudlala neMelika.  
Umdlalo wona uza kuba nzima kwaye sikulindele ukubethwa kakhulu – kodwa okubalulekileyo kuthi kukudlala kakuhle kwi-Olimpiki. Ayikho enye indlela esinokuzilungiselela ngayo ngaphandle kokudlala namazwe amakhulu. Aba badlali zange badlala neMelika ngaphambili kwaye iBanyana Banyana liqela lesizwe lesibini eliphuma e-Afrika eliza kudlala neMelika.  
“Ndiyayibulela ngokusivumela sidlale nayo,” utshilo uPauw. Ulithakazelele nomqeqeshi weUSA, uJill Ellis, ithuba lokudlala noMzantsi Afrika. “Siyavuya njengokuba siza kudlala nelizwe esingazange sadlala nalo. Siza kulisebenzisa eli thuba phambi kokuba siye eBrazil,” utsho * -Ellis. Umongameli weSAFA, uDanny Jordaan, uthi umbutho wakhe ufuna ukuqinisekisa ukuba amalungiselelo weBanyana Banyana ahamba kakuhle phambi kokuya eBrazil.  
“Kunyanzelekile udibane noompondo zihlanjiwe ukuba ufuna ukukhula. Sizimisele ukulinika amalungiselelo asemgangathweni iqela lethu ukuze liye eRio likwimo elungileyo,” utshilo uJordaan."	not available
entertainment	Nceda usindise indlu kaZahara!	"UKUQALA kwale veki ibiyiR60 000 ebisele iqokelelwe kwiR350 000 edingwa nguZahara Mkutukana yokusindisa indlu yakhe exuthwayo yibhanka. 
Le mvumikazi inikwe de ibe ngumhla we8 kweyeKhala 2022 ukuze ibhatale ityala eliyiR350 000 edingekayo ukuze kube nokusindiswa le ndlu yayo eseRoodepoort eGoli. 
Encokola noSlujah Bunu wenkqubo iLunchtime Shandis kwiTruFM ekuqaleni kwale veki, uZahara uthe ngenyanga yeKhala indlu yakhe iza kufakwa kwintengiso yasesidlangalaleni [auction] xa esohlulwa kukubhatala le mali ifunekayo. 
Ubongoze abaphulaphuli ngelithi mabafake oko banako nokuba yiR100 kwi-akhawunti yakhe yebhanka ukuze abe nokukwazi ukufikelela kwiR350 000 phambi kwalo mhla wokugqibela. 
UZahara uthi wayezazi ngokuya wayethenga indlu yakhe uza kukwazi ukuyibhatala. 
“Ndandizazi ukuba ndiyasebenza, ndiza kubanakho ukumelana netyala!,” utshilo. 
UZahara utyhole uDJ Sbu noTK Nciza beTS Records njengabatya iimali zakhe. 
“Abantu bakukhumbula ukuba kudala ndisilwa neTS Records ngeemali zam ukususela ngo2017. Ngabo abandivalayo, beqinisekisa ukuba andisebenzi, umculo wam awudlalwa nakoonomathotholo,” kutsho uZahara kule nkqubo kanomathotholo. 
Uthi besele ephila ngemali yeeroyalties. 
Le mvumi, eyaduma ngengoma ethi Loliwe ngo2011, ithi ngo2018 ibiman’ ukuyokucula kwilizwe laseCanada, apho ibicela khona inkongozelo. 
“Bendibuyele apho ndaqala khona, bendiye ndicele abantu ukuba babethe loo mali banayo bayibeke phambi kwam ukuze ndibaculele.” 
UZahara uthi zonke iingoma ezikumacwecwe akhe zimnandi, bekufanele zonke zimenzele imali. 
Ucenge iMpuma Koloni ngelithi mayimvulele ibala lezemidlalo, imfunele izixhobo zomculo noonogada ukuze enze oko adume ngako. 
Ngomhla wesine kweyeSilimela uza kube eseMzini Lounge eBhatisi ngaseCawa, ngelixa ngowe16 eza kube ecula ePitoli. 
Abantu abafuna ukuncedisa kule R290 000 ishotayo bangafaka oko banako kule akhawunti kaFNB: 62327901741."	not available
politics	Uhlahlo lwabiwomali	"UhLahlo lwabiwomali elubekelwe isebe eli lezeNdlela neMisebenzi yoLuntu kunyakamali ka2018/19 yiR2.344 billion.  
Oku kubonakalisa ukongezeleka kwemali engange R192 million okanye umyinge we-9% kulwabiwomali luka 2017/18.  
Kubalulekile ukuba nabani na aqaphele ukuba lo myinge yonyuke ngayo le mali ungaphaya kwesiqhelo se-6%. 
Kweka 2019/20 neka 2020/21 uhlahlo lwabiwomali lwakonyuka luyokutsho kuR2.385 billion neR2.526 billion ncakasana. 
Ukuhlawulwa kwezakhiwo neerhafu yinto esengumqobo ngenxa yezinto ezifane nokonyuka kwamaxabiso ezakhiwo zephondo, nto eye ibangele ukuba kuthi gqi amazinga neerhafu ezintsha.  
Kule ka2018/19 imali engangeR442 million ibekelwe bucala ukuze ikhawulelane nokubhatalwa kwamazinga ezakhiwo kunye neerhafu kunye nokuqoqosha amatyala akwamasipala.  
Isebe libekele bucala imali engangeR248 million yophuhliso lweziseko ephondweni, ingakumbi eyepotifoliyo yezakhiwo neziseko.  
Isebe liza kuzama kangangoko ukuqinisa amaphulo alo okudala imisebenzi nokuphuhlisa iindawo zokuhlala zoluntu, oonokontraka abasaqalayo kunye nokuqeshisa abakhangela imisebenzi nge ‘Amathuba Jobs Portal’.  
Yimali engange R3 million ebekelwe le Amathuba Jobs Portal, ibe yiR5 million yokuxhasa amabhunga karhulumente kunye neR2 million yenkqubo yokuphuhlisa oonokontraka."	not available
sports	UMayambela uthi ngeke babaphoxe abantu baseMdantsane ngoba kusesilarheni seChippa United	"UKapteni weChippa United, uMark Mayambela, uthi imimoya yabadlali iphezulu kwaye iqela likulungele ukuqokelela amanqaku apheleleyo okokuqala kule sizini entsha. UMayambela uncokole neentatheli izolo phambi komdlalo we-Absa Premier Soccer League ojongwe ngamehlo abomvu ophakathi kweChippa United neBlack Leopards ngentsimbi yesibhozo ebusuku namhlanje eSisa Dukashe Stadium ephuculweyo ngumasipala waseBuffalo City. Iqela likaDan Malesela lihleli kwindawo yesibini ukusuka emva kuluhlu lamaqela adlala kwiPSL emva kokuba ibethwe yiBloemfontein Celtic ne-Orlando Pirates ngokulandelelana kwimidlalo yalo yokuqala kule sizini. Nangona iChippa ingakwazanga ukuzuza nto kuloo midlalo yomibini – kodwa uMayambela uthi yaba lilishwa nje ukubuya kwabo bephaca ngoba badlala kakuhle. 
“Ewe, siphulukene nemidlalo emibini ilandelelana – kodwa into endingayitsho kukuba sazama ukufumana iziphumo ezihle. Saba nelishwa lokungakwazi ukusebenzisa amathuba kakuhle. Senze iimpazo zokufaka amagowuli ezipalini zethu ngethuba zidlala neCeltic nePirates. Akululanga ukufunqula umoya wabadlali emva kweso siganeko – kodwa silifumene ithuba lokuyilungisa lo nto. Ndingatsho ukuthi umoya wabadlali enkampini mhle; abadlali bazithembile phambi kwalo mdlalo. Sidlalela eMonti, yindawo esiwaxhelela kuyo amaqela. Siyabazi abantu baseMdantsane baza kusixhasa. Kunyanzelekile siphumelele namhlanje ukuze sifumane amanqaku apheleleyo,” utshilo uMayambela. 
Nakubeni isizini isaqala – kodwa into ebalulekileyo enokwenziwa yiChippa kukuphumelela imidlalo ukuze kuqine iinzame zayo zokuvala isizini kwindawo entle kwiPSL. UMayambela, ongadlalanga kumdlalo obuphakathi kweChippa nePirates kwiveki ephelileyo eBhayi, uyakholelwa ukuba abadlali abanamava abathengwe yiChippa bangayinceda kwiinzame zayo zokulwela indebe kule sizini kwaye lo kufuneka iqale namhlanje xa bedibana neLeopards engalulanga. “Ewe, ndingatsho ukuba siyilungele iBlack Leopards. Kunyanzelekile siphumelele kulo mdlalo. Jonga…abaphathi bathenge abadlali abanamava endicinga ukuba bangalinceda iqela kule isizini. Ngeke ndiyitsho eyona nto esifuna ukuyiphumelela – kodwa ndingatsho okokuba sifuna ukuvala isizini kwindawo ephezulu. Sifuna ukulwela indebe kwezi siseza kuzidlalela; ingayiTelkom okanye iNedbank Cup,” utshilo uMayambela izolo eMdantsane."	not available
entertainment	Baxakene nooxam kwiiyadi zabo	"Abahlali baseN.U.16 eMdantsane baxakene nooxam abazulazula phakathi kwezindlu zabo, maxa wambi befuna ukungena ezindlini xa kugqatse ilanga. 
Aba bahlali, nabaxelele I’solezwe lesiXhosa, bathi yiminyaka evisayo aba xam bemana ukuvela kule ndawo kwaye batyhola ngelithi bahlala mzini uthile kule ndawo. 
I’solezwe lesiXhosa lithunyelelwe ividiyo yomnye waba xam, obonakala eneempawu zokukhulelwa. 
Umhlali oxelele I’solezwe lesiXhosa uthe: “Lo xam simqaphele ekupheleni kuka2017 kwimini eyayishushu kakhulu, sibona inja ikhonkotha. Wakroba umntwanam, xa esithi nanku uxam uhleli edongeni.” 
“Sihleli kuloo mngcipheko ixesha elide emana evela lo xam. Umntwana wam wabuza komnye umntwana womnye umzi ngalo xam, ukuphendula lo mntwana wathi akayazi ukuba uza kwenza njani kuba umntu onalo xam uzipholele endlini,” utshilo lo mhlali kudliwanondlebe lwale veki. 
“Sasikhe sabafowunela abakwaSPCA, kodwa basixelela ukuba bona bangamthatha nje bamse emlanjeni aphinde abuye. Into esiyibonileyo lo mntu onalo xam wabiza mfundisi uthile wazokuthandaza, sambona uxam enyamalele. 
“Uphinde wathi gqi ngoku kwiveki ephelileyo, sathatha ividiyo yakhe futhi ngoku bathathu. Siyoyika, kunzima nokuvula izindlu,” kutsho lo mhlali. 
Omnye umhlali uthi bahlala ngoloyiko. Uthi xa bezama ukubaleqa aba xam babalekela kumxino wedonga apho kungakwazi kungena mntu. “Abantwana badlala ngoloyiko, izindlu zethu zihlala zivaliwe.” 
Omnye umhlali uthe: “Ukuqala kwam umbona, ndeva ngabantwana bekhwaza besithi ‘nantsi inyoka’. Xa ndithi nguxam lo. Zange siphinde sibe kwimo elungileyo, kuba kufuneka sihlale sivale izindlu. 
“Sifuna basuke apha kuthi zange sibabone ooxam abahlala phakathi kwezindlu,” utshilo lo mhlali. 
Ngokwentlalo ooxam bathanda ukugcakamela ilanga, ze basebenzise ubusuku njengexesha lokuzulazula. Uxam uyambaleka umntu, kodwa xa exiniwe, esoyika, uyawusebenzisa umsila wakhe ukuzikhusela. 
Ooxam basendle bayakuthanda ukubaphakathi kweenkomo, ufike bedlala ngobulongwe bazo. Bambi bade baphume emanzini ekuseni bathathe ubulongwe basinde ematyeni. 
Ngokwezifundo zophando, ooxam baphila ubomi obubini – emanzini nasemhlabeni. Batya ukutya okufana nezinambuzane, iintlanzi, amacilikishe, iinyoka njalo njalo. Abanye babo batya nemifuno kwaye ixesha elide lokuphila kukaxam yiminyaka elishumi elinesihlanu."	not available
politics	Ubunini bezindlu eBhayi	"Umasipala ombaxa weNelson Mandela Bay ngale ntsasa kulindeleke ukuba anikeze ngobunini begunya lezindlu (title deed) kubantu abangapha kwamakhulu amane (400) namhlanje. 
Othethela lo masipala uMthubanzi Mniki uthe, la mabango azakube enikezwa ngusodolophu walo masipala uDanny Jordaan. Injongo kukubuyisela isidima kuluntu lweli ingakumbi olo lungathathi ntweni njengoko lo masipala usithi ufezekisa izithembiso owawuzenzile kuluntu lawo.  
Oku ikwakukuzisa nempilo engcono. Aba bantu bazakuthi baxhamle namhlanje abazakwakhelwa izindlu ngummandla waseWalmer. 
Kuzakuqalwa ngentsimbi yeshumi kusasa nje kumabala ezemidlalo esikolo iGqeberha. 
Lo masipala uthe gqolo ukunikeza ngezindlu kuluntu kutsha nje, umphathiswa wezindlu kuzwelonke uLindiwe Sisulu ubesandakutyelela kula mmandla uyonikeza ngokusesikweni izindlu kummandla wala masipala.  
Kanti kule iveki uJordaan ebetyelele neelokishi zase- Bhayi apho bekuyokujongwa inkqubela ngolwakhiwo lwezindlu.  
Ezo lokishi kuquka iMotherwell NU29, Joe Slovo West, Soweto on Sea, Missionvalle, Joe Slovo eTinarha kwakunye naseWalmer Q. 
abongile.ginya@inl.co.za"	not available
sports	UNomeva obuye ngamandla uncoma uChief Njekanye!	"Sibuyile idima sikaXolisani “Nomeva” Ndongeni. Oku kwenzeke emva kokuba engombe uByson Gwayani waseMalawi emlweni wetumente ebiququzelelwe yiTLB Boxing Promotions kwiveki ephelileyo eSecunda kwiphondo laseMpumalanga. UNomeva, owayefudula eyintshatsheli yeWBF ne-IBO, uncome kakhulu umqeqeshi wakhe uMnu. uMzamo “Chief” Njekanye emva kokoyisa uGwayan kumjikelo wethoba. Konke oku kwenzeke emva kwexesha elide ukusukela mhla uNomeva wangqengqiswa nguSibusiso Dlomo ngo-2020. “Ubuyile uChief. Bekufanele ndiphumelele ukuze ndimbonise ukuba andifanga,” utshilo uNomeva emva komlo eMpumalanga. 
“Bendisilwela uChief; ndifuna andithembe kwakhona. UNomva uphumelele kwakhona kwaye usendaweni ebhetele ngoku. Kuyandivuyisa kakhulu ukuphumelela,” utshilo uNomeva. Ukuphumelela yinto ebalulekileyo kuNomeva owayenembali entle kakhulu phambi kokubethwa kwakhe nguDlomo emlweni owadyobha igama lakhe kakubi. Phambi kokudibana noGwayani emlwemi obungempelaveki egqithileyo, uNomeva uthe uza kuphumelela nangona engenalo ulwazi ngaye. Nangani ebebonakalisa ukuzithemba njengembethimanqindi ekwinqanaba eliphezulu – kodwa wayefuna ukubonisa abalandeli mabanqindi ukuba uNomeva usenawo amandla. 
“Ebengeke awuphumelele umlo. Ebehleli esazi uGwayani ukuba uza koyiswa ndim. Ndiyakuvuyela ukubuyela kuChief. Ukuzithemba kubuyile kum,” itshilo indedeba yakwaBhaca. Umququzeleli wetumene, uNksz. uJoyce Kungwane, wonelisekile kokwenzekileyo nangona ephoxwe kukurhoxa kweembethimanqindi ezifana noHekkie Budler noNoxolo Makhanavu – ophoswe lithuba lokuvuselela isakhono sakhe emva kwexesha elide engayifumani imilo. “Ndonwabile nangona siphoxwe kukungabikho kukaHekkie ngenxa yengxaki yobunzima bakhe. Indlela alwe ngayo uNomeva isinike ngqo into ebesiyifuna. Abantu baseMpumalanga bayonwabele imilo kwaye siza kubuya kwakhona,” utshilo uKungwane."	not available
entertainment	Udliwano-ndlebe lukaOscar Pistorius luzakusasazwa yiM-Net neM-Net City!	"UM-Net uwafumene amalungelo okusasaza udliwano-ndlebe lwe-ITV noOscar Pistorius, kwaye izakulusasaza kanye emva kokuba olu dliwano-ndlebe lusasazwe okokuqala e-UK ngoLwesihlanu (24 kweyeSilimela/June 2016).  
Olu dliwano-ndlebe luzakusasazwa kwiM-Net nakwiM-Net City, luze luye kwiDStv Catch Up kanye emva kosasazo lwalo lokuqala. Kwakhona, luzakuphinda luboniswe kwiSuperSport kwabo bazakuluphosa ngokuhlwa kwangoLwesihlanu. Olu dliwano-ndlebe lolokuqala emva kwesithwakumbe sokubulawa kukaReeva Steenkamp, kwaye luqhutywe yintatheli ephandayo ephumelele iimbasa uMark Williams-Thomas.  UWilliams-Thomas uthetha noPistorius kwindlu katatomncinci wakhe, uArnold Pistorius eseWaterkloof ePitoli, ngethuba uPistorius wayeselugcinweni lwasekhaya. Olu dliwano-ndlebe luquka okubaliswa nguOscar ngokwenzeka kubusuku bokudubula uReeva.  
Unika iinkcukacha ngobudlelwane babo, ngokunjalo namava wakhe okusebenzisa umkhono wekati. UWilliams-Thomas ukwabuza nangeenkcukacha zetyala lotshutshiso nezakhokelela ekubekweni kwakhe ityala. Olu sasazo luzakuqala kwiM-Net nakwiM-Net City ngo22h55 ngegqiza lengxoxo, nelizakukhokelela kudliwano-ndlebe. Singasemoyeni!"	not available
politics	Uluhlu labagqatswa bokuba nguMkhuseli Woluntu	"LIQALILE ugqatso lokonyula ozakuba sezihlangwini zikaThuli Madonsela njenguMkhuseli Woluntu kweli. UMadonsela uzibeka phantsi iintambo ngomhla weshumi elinesihlanu kaOktobha emva kweminyaka esixhenxe enguMkhuseli Woluntu. Ngokomgaqosiseko ixesha lokuba ngumkhuseli woluntu alandiswa. OkaMadonsela uphakathi koluhlu labagqatswa abenze amashumi asixhenxe anesithathu. Abasixhenxe balile ukungenela, ukanti kukho namanye amagama asixhenxe abo bangakulungelanga ukungenela. Nalu uluhlu labo kulindeleke ukuba konyulwe phakathi kwabo. 
1. Mnu. Bernard Peter Agulhas 
 2. Adv Rhulani Ralph Baloyi  
3. NKSK. Melanie Bernard (Fryer)  
4. Njing. Narnia Bohler-Muller  
5.Mnu. Vincent James Botto  
6. Adv Nonkosi Princess Cetywayo  
7. Mnu. Raymond Edward Chalom  
8. Njing.Pierre de Vos  
9. Judge Sirajudien Desai  
10. Mnu. Phillip Dexter  
11. Adv Pumeza Futshane  
12. Adv Andrea Gabriel SC  
13. Nksk.Nombonisa Gasa  
14. Adv Mathys Johannes Gildenhuys  
15. Adv MT Goodman (nee’ Shai)  
16.Nksk.Pregs Govender  
17. Adv Mojankunyane Gumbi  
18. Njing. Alexander Mzamo Gumbi  
19. Adv Mark Andrew Hawyes  
20. Mnu.Nick Haysom  
21. Adv William Andrew Hofmeyr  
22. Adv Zarina Kellerman (nee’ Prasadh) 
 23. Adv KB Kgoroeadira  
24. Mnu. Ashook Kirpal  
25. Mnu. Burt Silverston Laing  
26. Nksk. Muvhango Lukhaimane  
27. Adv Zwelethu Madasa  
28. Mnu. Prince Sefako Mafojane  
29. Adv Mohale Joseph Maluleke  
30. Adv Kevin Sifiso Malunga  
31. Nksk. Lynnette Gail Marais  
32. Nksk. Busisiwe Mkhwebane  
33. Mr Vickqus Nkosikhona Mncube  
34. Adv Hishaam Mohamed  
35. Nksk. M Mohlala-Mulaudzi  
36. Adv Chris Madibeng Mokoditwa  
37. Mnu. Ronnie Samuel Mokoena  
38. Mnu. Thokwane Phineas Post Moloto  
39. Mnu.Tjitlo Monaledi  
40. Nksz. Audrey Mpofu  
41. Adv Dali Mpofu SC  
42. Adv Loyiso Khanyisa Bunye Mpumlwana  
43. Nksk. M Mthebule 
 44. Adv MM Mthembu  
45. Mr Themba Phillip Mthethwa  
46. Adv Philani Pilatu Sydney Mthethwa  
47. Nksz. Janine Kim Myburgh  
48. MNksz. Krish Naidoo  
49. Mnu.  Malcolm John Sphiwe Nhleko  
50. Nksz. Sophy Moipone Noko  
51. Nksz. Vuyokazi Pamella Noncembu  
52. Mnu. Nokuthula Sincercia Nwaoshai  
53. Mnu. Mthuthuzeki Moshesh Nyiki  
54. Nksz. Jill Claudelle Oliphant  
55. Nksz. Kaajal Ramjathan-Keogh  
56. Mnu. Tshepiso David Humphrey Ramphele  
57. Mnu.Riaz Achmed Saloojee  
58. Mnu. Jonas Ben Sibanyoni 59.  
Mnu.Boiki-John Tamako  
60. Adv Tseliso Thipanyane  
61. Adv Randal Titus 
 62. Mnu. Khunoana Harry Tswago  
63. Mnu. Vuyisa Vuza  
64. Mnu. Hermanus Lambertus Waldicks  
65. Justice Sharise Weiner"	not available
sports	Kuvulwe ngomgqumo weGusheshe kwaMnguni	"Beludibene ndawonye ulutsha lwaseMonti kwiveki ephelileyo kwindawo yentselo entsha kwaMnguni, eScenery Park, emveni kokuthi cwaka isithuba esingangonyaka.  
Wonke umntu ebebambe ongezantsi xeshikweni abaqhubi beeGusheshe (BMW 325i), beqhumisa uthuli, beshiya kunuka ivili esitalatweni. 
 “Yindlela esiziva sonwabile ngayo lena, futhi siyabona ukuba ngolu hlobo abantu siyakwazi ukubamanya ndawoni nye, sibonwabise ngaphandle kokubahlawulisa nesenti emdaka,” utshilo uMawande Maku.  
Ababadlali balo mdlalo bawudlala bengenamxhasi, kwindawo nganye abaya kuyo kufuneka batywathe amavili kuba isisiqinisekiso into yokuba kwimizuzwana engephi azakugqabhuka kufuneke atshintshwe. Bathenga amavili asele esebenzile ngexabiso eliphantsi kuBra Dans okanye abaphe xa bewaxakekele kakhulu.  
“Sinyamezele kulo mdlalo noxa usoyisa ngelinye ixesha, utya epokothweni, siye silungise imali eyileyo kwiR500 yamafutha xa sisiya konwabisa abantu. Xa uphelile umdlalo, iimoto zethu ziye zibenengxaki kwinjini, kwigiya okanye kwiklatshi. Lo mdlalo yinto etsala ulutsha oluninzi eMdantsane, eZiphunzana naseScenery Park. Ungayinto enokulikhupha lula ulutsha ezintweni ezimbi. Ezimoto siziqhuba ngesantya esiphantsi. Simenywa emitshatweni, nasezipatini nasemingcwabeni, zange satshayisa mntu kwimbali yethu, abafundayo sibafundisela ebaleni eMdantsane, abaqhubi apho kunetheko khona bade babeziincutshe. Owethu umnqweno kukufumana indawo yethu esinokwazi ukufundisela kuyo ulutsha olunomdla nolunesakhono, lungeka ngeni kwiziyobisi kuba luye luphelelwe lithemba xa lifumanisa ukuba sidlala ngeemoto zethu, esingokwazi ukufundisela kuzo,” utshilo uBravo, ebalisela I’solezwe."	not available
health	Ubungozi obenziwa zizithambisi zokhanyiso-lusu	"Icandelo lokhuselo lolusu kwiYunivesithi yephondo lakwaZulu-Natal (UKZN) libambisene ngekhonkc’elinye ne-Dermatology Society kunye nesebe lezempilo lephondo, ukuphehlelela iphulo lokulumkisa amanina ngobungozi bokusebenzisa izikhanyisi zolusu. 
“Umcimbi wokhanyiso lolusu ayingomthwalo kabani yedwa, kodwa yingxaki enkulu yempilo eluntwini jikelele,” utshilo uNjingalwazi Ncoza Dlova, noyintloko yecandelo lokhuselo lolusu kweli ziko-mfundo. 
Uthe iinjongo zeli phulo zijoliswe ekutshintsheni iingcamango, kwaye ngokunjalo nabathengi badinga imfundiso ngobungozi beemveliso zokhanyiso lolusu. 
Umhlali waseThekwini, uMbalenhle Mkhize, 33, uqale ukusebenzisa iimveliso zokhanyiso-lusu nezazijoliswe ekunyangeni amaqhakuva neerhashalala. 
Amava akhe alatha inkxalabo ngezi mveliso, ezinye zazo ziyaziwa kakhulu, ziveliswe ziinkampani zalapha ekhaya. 
“Ndandifuna nje amaqhakuva am anyamalale,” utshilo uMkhize. 
“Ayebukeka kakubi kwaye ndandifuna into enokundinyanga. Ndathenga enye imveliso yokuqaba kubathengisi esitalatweni, kwaye ndothuka kakhulu sakube isikhumba sam sisiya sikhanya ngokukhanya, abe amaqhakuva am esiya ngokuba mabi. 
“Ndaxhalaba, ndaze ndathenga iimveliso zokuqaba,  kuquka nezinye kwindawo yamayeza , kodwa zonke zenza into enye. Kwakukubi.” 
Ngenxa yengxokolo eqhubekayo ngokhanyiso lolusu, uDlova wenze uphando ngezi mveliso, kwaye ushiyeke ebambe ongezantsi ziziphumo. 
“Uphando lwethu lutyhalwe kukonyuka kwezigulana kwiikliniki bebonisa ngeengxaki abazinikwa zezi mveliso zonkhanyiso lolusu,” utshilo. 
“Esikufumeneyo kuyaxhalabisa kakhulu. 
“Ngaphezulu kwamashumi asithoba ekhulwini (90%) yabasebenzisi bezi mveliso bebengazi ngeziphumo zazo ezinobungozi, kuquka nomhlaza wolusu. 
“Enye yeenkxalabo yeyokuba umthetho woMzantsi Afrika uye ufune lowo uhambisa ezi mveliso zokuthambisa acebise amanina ukuba asebenzise isikhuseli selanga (sunscreen) xa eqaba ezi mveliso zokhanyiso-lusu 
“Kwakhona.. akukho nenye imarike kwezo zilishumi eziphezulu kuMzantsi Afrika okanye kwezo zamazwe ehlabathi, ezivelisa ezi mveliso zokhanyiso-lusu ezilumkisa abathengi ukuba bayeke ukusebenzisa ezi mveliso okanye zisetyenziswe nesikhuseli-langa (sunscreen),” utshilo uDlova. 
“Kwaye nangona omnye kumanina amathathu eMzantsi Afrika evuma ukusebenzisa iimveliso zokhanyiso-lusu, yi-21% kuphela esebenzisa isikhuseli-langa,” wongeze wenjenjalo. 
UDlova umemelele urhulumente ukuba aqinise ngomthetho wokusetyenziswa kwezi mveliso, esilwa ngelithi ziqulethe izinto eziyingozi. 
Icandelo lweemveliso zokhanyiso-lusu lungenisa isixa esikwibhiliyoni ngeebhiliyoni zeerandi , nalapho amanina kwilizwekazi le-Afrika echazwe njengabona basebenzisi abaliqela ehlabathini. 
Oku kuye kukhuthazwe kakhulu ngoosaziwayo nabasebenzisa ezi mveliso ngelokuzikhanyisa ulusu. 
Nangona ininzi inkxalabo ekhulayo ngezinto eziyingozi eziqulethwe zezi mveliso, nezinokukhokelela kumngcipheko womhlaza wolusu, uDlova uthi amanina namanye amadoda, ayaqhubekeka ukusebenzisa ezi mveliso njengendlela yokuzama ukwamkelwa luluntu. 
Enye yeenkxalabo ziintengiso ezijolise kwabo baselula ukuzama ukubatyhalela ekubeni babenolusu olukhanyayo, nanjengoko libonwa “njengeli- nomtsalane”. 
Uninzi kwabo basetyhini basakholelwa kwelokuba ulusu olukhanyayo longeza ukuzithemba kubo, babonwa njengabo baphucukileyo, kubanceda bafumane imisebenzi ephucukileyo kwaye bafumane imitshato nanjengoko bebonwa njengabahle ngamadoda. 
Ngelixa umyinge ka 23% wamanina kwilizwekazi le-Afrika nomyinge ka11% wamanina angamaNdiya, evuma ukuba isikhumba sawo sonakaliswe ziimveliso zokuzikhanyisa, umyinge ka90% wala manina bechulumancile ziziphumo zolusu olukhanyayo, utshilo uDlova, nokwangamele iWomen Dermatologic Society yelizwe. 
“Iziphumo ezibi ziyohluka, ukusuka ekuncipheni kolusu okusisigxina, amashubaba, ulosuleleko lolusu, amaqhakuva, amabala amnyama angasukiyo ngokunjalo nomhlaza wolusu,” utshilo. 
Ngokwengxelo yophando kaDlova, uninzi lwezi zithambisi, kuquka neziveliswe apha ekhaya, ziqulethe izinto ezifana ne-mercury, phenol, resorcinol, steroids and hydroquinone. 
“Iphulo lethu alimemeleli urhulumente nje kuphela, kodwa ukuvundlisa nabathengi kwezo zinto bangafanelanga kuzithenga nezo zivumelekileyo nezichanekileyo emarikeni, utshilo uDlova. 
“Kwakhona, sifuna ukuthumela umyalezo ongqongqo wokuba kufuneka sibuthande ubuhle bethu bendalo, ubuntsundu bethu buhle kwaye olona lusu lungcono lolo uzelwe unalo.”"	not available
sports	IKaizer Chiefs iza kudlalela eBhayi!	"Abalandeli bebhola baseBhayi bawelwe ngumqa esandleni phambi kweKrismesi.  
Oku kwenzeke emva kokuba iKaizer Chiefs igqibe kwelokuba ithathe umdlalo wayo wokuqala weCaf Confederation Cup iwuse eNelson Mandela Bay Stadium.  
Amakhosi aza kudlala neqela lebhola ekhatywayo ekuthiwa yiZimamoto ngomhla wamashumi amabini anesibhozo kule nyanga ngentsimbi yesixhenxe eBhayi. 
 Kutshanje kuye kwanyanzeleka okokuba iChiefs iyidlale ngaphandle kwaseGauteng imidlalo yayo ngenxa yokuxakeka kweFNB Stadium."	not available
politics	Bazityand’ igila abahlali	"BAZITYANDE igila, kwigosa le-ofisi yenkulumbuso abahlali bendawo yaseHomeleigh eMonti.  
Abahlali bakhala ngelithi aboneliseki yindlela yokuthuthwa kwabantwana babo ukuya ezikolweni.  
Bathi inani labafundi abathuthwa phantsi kwenkonzo karhulumente yokuthuthwa kwabafundi lincinci kakhulu kunenani labafundi ebekufaneleke ukuba nabo bayaxhamla. Bakwakhalazela ukungoneliseki yimeko yezikolo abafundela kuzo abantwana babo.  
UNtombikayise Sidakana ongomnye wabahlali uthe, “Sifuna ukuthuthelwa abantwana baye esikolweni kuba izikolo ezilapha kufutshane zigcwele.” 
 Ukwathe urhulumente makokhe izikolo kuba imeko yezikolo ezilapha azikho mgangathweni ufanelekileyo. USidakana uqhube wathi, “Abantwana bethu bafundiselwa kumahesi awayefudula ingawabelungu, naseNkwezane le bahamba kuyo iiklasi zidibene, akufundeki kuba xa bebaninzi kwigumbi elinye abantwana kubanzima ukumamela, bayadlala.”  
Ukwathe, urhulumente makafake amagumbi ethutyana ukuze bohlulwe abafundi bamabanga awohlukeneyo kwigumbi elinye. Uqhube wathi, “Ingxaki kukuba bafika bengazinto kwibanga lesithandathu (Grade 8) kuba bengafundiswanga kakuhle kula mabanga aphantsi.  
Omnye wabahlali uthe, “Sicela urhulumente ayiqonde intlungu yethu, kunzima ukuya emsebenzini ushiya abantwana endlwini kuba iminqweno yethu yeyokuba bona bafunde bafikelele apho thina singazange safikelela.”  
UMahlubandile Qwase ophuma kwi-ofisi yenkulumbuso uthe, “Ndinqwenela ukubona isisombululo, ukuze abantwana baye esikolweni.”  
Ukwathe bonke abantwana abaphuma kule ndawo bafanele ukuhanjiswa ngurhulumente.  
UQwase uthe, abazali bafanele ukuqhankqalaza kuba imeko yokuhanjiswa kwabantwana babo ibinkenenkene kwakunyaka ophelileyo.  
“Bayi- 167 kuphela abantwana ebebethuthwa, ngelixa bengaphaya kwamakhulu amane ebekufaneleke ukuba bayathuthwa. Kwa elo nani kungenxa yemfesane yotata othutha abafundi, kodwa naye ngoku uyabethakala kuba wenza umsebenzi angawuhlawulelwayo,” utshilo uQwase.  
Ulebele ngelithi kukho imiba esaqosheliswayo nesakulibazisileyo ukuhanjiswa kwaba bafundi. 
johnnie.isaac@inl.co.za"	not available
entertainment	IZIMVO:	"ISIGQIBO sengqonyela yezemisebenzi eSABC, uHlaudi Motsoeneng, sokuvalela usasazo lwezixholo-xholo emoyeni akuthabatheli ababukeli isigqibo kuphela, kodwa ikwabubudenge, utsho uPeter Davis. Kwaye ukuba amaphephandaba alandela le mpambano, ingaba ayazingcwaba.  
Kwiintsuku ezimbi zamandulo, amajelo eendaba ayengavunyelwa ngurhulumente wengcinezelo phantsi kwento ababeyibiza “State of Emergency” eyayithintela uluntu ukuba lungafundi ngokwenzeka ekuhlaleni ngaloo maxesha.  
Loo rhulumente uphambanayo wazama onke amacebo akhe angabhadlanga okulawula iindaba, kodwa wohluleka kuba abahleli bamaphephandaba abakrelekrele babekhangela iindlela zokungayilandeli loo migqaliselo nezo mbono zirhangqe ezo zixholo-xholo zazigquba elizweni ngelo xesha.  
Oko babekubona njengokuyingozi ukuba bakupapashe, babekugqithisela kumajelo eendaba ehlabathi, nayesithi ayisasaze kwilizwe jikelele, edala uxinzelelo nolwathi lwadala ukuqhekeka kwaloo rhulumente. Kodwa kubonakala ngathi abaxhuzul’ imikhala abafundi kwanto kwimbali.  
I-COO yeSABC, uHlaudi Motsoeneng, ufake intloko yakhe kwezeendaba, ekhupha imiyalelo yokuba izixholoxholo nodushe lwasekuhlaleni, ingakumbi ukufeda ngakurhulumente we-ANC ukuphucula iimpilo zabantu ngokuthi azise iinkonzo, akube kuphinde kubonakaliswe emoyeni.  
Ke ngoku makuthini? Kule mihla yonxibelelwano olukhawulezileyo lweekhompyutha neemfono-mfono eziphathwayo, kusetyenziswa amaqonga onxibelelwano lomnatha, akukho mntu ekufanele aphulaphule okanye agqale le mimiselo yeSABC.  
Oku kungaselwa so kwemigushuzo kuzakudala izixholo-xholo nangakumbi ukuze kutsaleke amehlo amajelo eendaba, kwaye wonke umntu onemfono-mfono ephathwayo uyakube ethabatha imifanekiso neevideo eyixhoma kuFacebook okanye uTwitter namanye amaqonga okunxibelelana.  
Kuzakube kukho ugxudululu lwemifanekiso neembono ezijikeleza ilizwe lonke rhoqo, nokuzakuthi oko kushiye iSABC engalawulwa kakuhle ilambatha.  
Ngapha koko, ngokwemithetho yosasazo, njengomsasazeli woMzantsi Afrika, iSABC inoxanduva lokunikeza ngeendaba neenkqubo zemicimbi echaphazela uluntu, nto leyo ingqamene nomgangatho ophezulu wobuntatheli, ngendlela engenamkhethe, engenacala nengakhethiyo.  
Ukubekela bucala imigushuzo yonikezelo lweenkonzo, ngokwenene oko akuhambelani noko.  
Oku akuthethi nto kuMphathiswa wezoNxibelelwano, uFaith Muthambi, nowakhetha ebutsheni balo nyaka ukunika uMotsoeneng ongenaziqinisekiso zaneleyo zemfundo iintambo zolawulo, kuquka nokuba nguzwilakhe kuzo zonke iinkqubo ze-SABC neendaba.  
Kubonakala ngathi uMphathiswa ekunye nebhodi yeSABC, zange bayisele so ingqwalasela yamazwe eyakulandela esi sigqibo basithabathileyo.  
Ngaphandle kokutsala amehlo koomabonakude bamazwe asemzini, ngowuphi lomtyali-zimali ungathabatha umngcipheko wokutyala imali kwilizwe apho ayakuthi axhomekeke kumaqonga onxibelelwano ukuze afumane okwenzekayo? 
 OKUSALAYO: I-SABC nguqulukubhode. Ngaphandle kokulawula omakukhutshwe emoyeni, isaphulukana neebhiliyoni zeerandi, kwaye ibhenela ekucengeni iPalamente ngethe xhaxhe, ngemali eyongezelekileyo yabarhafi ukuyigcina kwezi ndlela zayo zinxaxhileyo.  
Okudingekayo ngoku linyathelo lezifundiswa ngentshisakalo azinayo zomsebenzi nanjengoko umsasazeli woluntu kufanele enze inkonzo eyiyo, kwaye engenacala kubantu bonke balo mhlaba.  
Idinga isikhokelo esitsha kubasebenzi bayo ukuze igcine oosopolitiki abalambele ulawulo mgama. Ingaba oko kuzakwenzeka? Ngokwenene.  
Ngaphandle kokuba abaphulaphuli nababukeli bayivale, bayeke iSABC izisasazele.  
UPeter Davis wayefudula engumhleli weDaily News neSunday Tribune. Kungoku nje nguceba weDA. Qaphela! Iimbono ezivakaliswe apha, ayizizo eze-Independent Media. Sunday Tribune"	not available
business	Uphuhliso lweelokishi zephondo	"IMPUMA Koloni izokwenza isicwangciso sokuphuhlisa ushishino lweelokishi. Oku kudizwe nguSakhumzi Somyo ongumphathiswa wezophuhliso loqoqosho, indalo nezemali eMpuma Koloni. 
“Sifuna ukutyhila ushishino lweelokishi, ngokuthi sixhase oosomashishini abanenjongo yokwakha uqoqosho lweelokishi, siphuhlise neziseko zokwenza oko,” utshilo uSomyo.   
Ukwathe isebe lezophuhliso loqoqosho seliqukumbele isicwangciso sokuba uluntu lweli phondo lixhamle kwintsebenziswano kwanorhwebelwano norhulumente wephondo. 
 “Iimfuno ezifana nempahla eyolukiweyo, impahla yokwakha, amachiza, impahla yesikolo, ukodliwa kwabantwana esikolweni, nokutya kwasesibhedlele zezinye zeenkonzo ekufanele ukuba sivule amathuba azo,” ucacise watsho uSomyo.  
Ukwathe, eli phondo akukho nto lingayiphumeza ngaphandle koqeqesho lwezakhono. Ubalule iziko ebelivulwe ngumzi mveliso wezithuthi wakwaMercedes Benz, kwakunye nekulindeleke ukuba livulwe nguVW ngelithi azakuxhobisa ngezakhono ulutsha lweli phondo.  
IMpuma Koloni igalele ishumi lezigidi ekusungulweni kwala maziko."	not available
sports	UKempson uqinisekile ngokuhlangula iKings	"Umqeqeshi weSouthern Kings, uRobbie Kempson, ukholelwa kwelokuba liseza kuqhuba kakuhle iqela lakhe kwiPRO 14.  
Oku kuvakaliswe nguKempson emva kokutywatyushwa kweKings kanabom yiEdinburgh ngo61-13 emdlalweni obuseScotland kwimpelaveki egqithileyo.  
IKings isazuze impumelelo enye kule sizini kwaye isahleli emsileni kwiPRO 14. Ifolosi yeKings, uPieter Scholtz, ikhutshwe ngekhadi elibomvu ngenxa yokudlala kakubi nguJohn Barclay. Lo nto iliqhwalelisile iqela laseBhati.  
UKempson uthi uyakholwa ukuba lisenakho ukuzuza impumelelo iqela lakhe.  
“Okokuqala, mandiqhwabele izandla iEdinburgh ngokuzuza impumelelo emdlalweni wokuqala enyakeni. Idlale kakuhle kakhulu. Kwimizuzu yokuqala, nathi sidlale kakuhle. Lo nto indinika ithemba lokuba singenza ngcono kule isizini. Siphulukene nolawulo lomdlalo emva kwekhadi elibomvu likaPieter Scholtz,” utshilo uKempson. 
UKempson uthi ingxaki elijongene nayo iqela lakhe okwangoku yindlela abacinga ngayo abadlali abanamava.  
“Okwangoku indlela abacinga ngayo abadlali yiyo esasokolisayo. Abadlali abaninzi bethu abanamava abakakuqheli ukudlala kwiPRO 14. Ngekulula ukuba ibingabadlali abaselula ababesihambe nabo,” utshilo uKempson. 
 Le ndedeba ithi bayazama ukubiza iingcali ezinokusombulula le ngxaki.  
“Siyazama ukuzisa abantu abaza kunceda abadlali bethu ukuze batshintshe indlela abacinga ngayo. Sikhe sabiza nendadi ephume izandla, ugqirha Kirsten van Heerden. Sizimisele ukubanceda abadlali bethu,” utshilo uKempson. 
Nangona iqela lakhe lisathe gabhu engxakini, uKempson uthi ukuzalelwa kwakhe eMpuma Koloni nokuqhelana nesimo seli phondo kuza kumnceda kwiinzame zakhe zokuhlangula iqela.  
“Ndiyinzalelwane yeli phondo. Ndiyazazi iingxaki abajongene nazo abadlali. Siliqela labaqeqeshi sinako ukulihlangula eli qela ,” utshilo uKempson. 
 Kumdlalo olandelayo, iKings iza kungquzulana neCheetahs ngomhla wama25 eBhayi."	not available
politics	Abe-ANC bamangalele abanentetho enobuhlanga	"BAMANGALELWE yi-ANC abo benze iintetha zobuhlanga kweli. Lo mbutho ubukhatshwa liphiko lawo lolutsha ukuya kufaka amatyala kwisikhululo samapolisa esiseHillbrow eGoli.  
Abo bamangalelweyo nguPenny Sparrow nobesakuba ngumthengisi wezindlu, uJustin Van Vuuren ongusomashishini kwakunye nosaziwayo kwezoqoqosho uChris Hart. Isithethi se-ANC uZizi Kodwa ukwathe, bazakufaka esinye isimangalo kwiKomishini yamalungelo oluntu.  
UKodwa ukwathe, umsindo wabantsundu kumakhasi okhuseleko mawungathathwa njengento ebhekiswe kubo bonke abamhlophe."	not available
entertainment	Umhlobo Wenene ulahle isigidi sabaphulaphuli!	"KWIZIKHULULO ezilishumi elinesibhozo zeSABC, nguMhlobo Wenene FM kuphela obanakalise ukwehla ngokwamanani abaphulaphuli, oku kuthiwe thaca kuphando olukhutshwe liBhunga loPhando lwezoSasazo loMzantsi Afrika (BRCSA) namhlanje. 
Umhlobo Wenene ubukade ubambe izigidi ezihlanu zinesiqingatha, ngoku unezigidi ezine. 
Ezi nkcukacha zibonisa ukuba esi sikhululo sesiXhosa sikazwelonke sehle ngesigidi sonke sabaphulaphuli. 
La manani aqokelelwe ukuqala kuTshazimpuzi ukuya kweyeThupha (April-August) kulo nyaka. 
Ngelixa Umhlobo ubonakalise ukwehla, ezinye izikhululo zeSABC zibonakale zisonyuka ngokwamanani. 
Izikhululo ezifana neTruFM, iRadio 2000, iMetro FM noKhozi zamkele inani elibonakalayo labaphulaphuli abatsha. 
Ukhozi lusankqenkqeza kwindawo yokuqala njengesikhululo esikhulu sikanomathotholo ngento esondele kwizigidi ezisibhozo (7,980), kwindawo yesibini, ebifudula ingeyoMhlobo kuhleli iMetro FM ngezigidi ezihlanu nesiqingatha (5, 590), Umhlobo Wenene ukwindawo yesithathu nge-4 720, iLesedi FM ikwi-4 081, iRadio 2000 ithe kratya kancinci kwizigidi ezibini. 
ITruFM yona yongeze malunga nekhulu lamawaka (110 000) yabaphulaphuli, yaze yaya ku282 000 yabaphulaphuli."	not available
entertainment	Isandla sikaLuckeez emculweni kwakhona	"UMSASAZI woMhlobo Wenene FM, uLuckeez Matyolweni, ukholelwa ukuba ayinguye owakhetha umculo, kodwa ngumculo owakhetha yena. 
Ebethetha oku encokolela I’solezwe lesiXhosa ngengoma ayinxalenye yayo ethi Ntombozuko. 
Le ngoma ngekaTornando weqela leMaskandi, Amawele kaMamTshawe. 
Lo msasazi, odume ngelikaLuckeez Mfowethu kwiikona zomculo, uthi wafumana le ngoma kuTornado, owayefuna ayibeke indlebe ngelokukhangela ukuba ingafaneleka na ukudlala kwiindawo zomjuxuzo. 
“Ndamxelela ukuba andinokwazi ukuyidlala, ndaze ndabacela imvume yokuyixuba (remix), ndilungiselela iseti yam. Baye bavuma, bathumela amazwi ayo, ndawathumela kuDe’Moss ukuze ayilungiselele Amapiano. Emva kokuya phambili nasemva noDe’Moss kwakunye noSince Nineteen89, saye savumelana ekugqibeleni ukukhupha uversion 2.0 wayo,” kubalis uLuckeez. 
Uthi le ngoma, eligwijo lesiXhosa, ingendoda ezama ukuthuthuzela isithandwa sayo esinxungupheleyo. 
ULuckeez uthi le ngoma yabhalwa nguDJ Miz yaze yaculwa nguTornado waMawele kaMamTshawe. 
“Ngoku inesandi esitsha, ibass line, ulungelelwaniso lwesigubu nokunye okuninzi.  Umsebenzi wam kule ngoma bikukuyinika isandi esitsha esilungele abaphulaphuli abathe xhaxhe, ndize ndichonge neqela lokwenza oko,” kutsho uLuckeez. 
ULuckeez waziwa ngengoma ethi ‘Ukuthand’ izinto ayisosono’. 
Uthi ebekhe wanqaba emculweni emva kokuzibhaqa ejamelene noxinzelelo lwengqondo ithuba elide. 
“Bendingekho esimeni esihle ngokwasempilweni iminyaka eliqela,  kunyaka ophelileyo ndiye ndabuyela ekuveliseni umculo nasekujuxuziseni abantu. Ndiye ndakha istudiyo sam somculo kwakhona kwaye kulapho ndichitha khona ixesha elininzi,” utsho. 
ULuckeez uthi kufike ixesha lokulandela into ayithandayo, umculo. 
Lo msasazi weTop 20 yoMhlobo Wenene FM ukwabhengeze ukuba ukwanalo nohlobo lweAfro-House lale ngoma ethi Ntombozuko nalwenze neThe House Omens yaseGqeberha. 
ULuckeez Mfowethu uthi mninzi umculo osendleleni kuba wonwabile ngokwasemoyeni. 
“Umculo omnandi omninzi kuba ndikwindawo apho ndiziva ndithandwa ngokwenene. Uza kubakho ke nomculo obuhlungu ngenxa yezinto endihlangabezene nazo kwanezo ndisajamelene nazo.” 
ULuckeez uthi nanjengoko engumqambi weengoma, akhona amazwi ambalwa akholelwa ukuba sele eneengoma zawo kwistudiyo sakhe. ULuckeez ukwadize ukuba unengoma esendleleni ethi ‘Sizophumelela’. 
Ukwathi angathanda ukubhalela iimvumi ezifana noZonke Dikana, uAmanda Black noDumza Maswana. 
UNtombozuko sele efumaneka kwiivenkile zeintanethi."	not available
politics	Abafundi bakwaya imibhiyozo kaNokholeji	"Kubanjwe intlanganiso kwahamba iiyure ezintathu ngabaphathi beyunivesithi yaseFort Hare kunye nomphathiswa uThulas Nxesi negqiza eliphezulu kumapolisa aseMpuma Koloni nebelikhokelwe nguMkomishina wephondo uLieutentant General Celiwe Binta.  
Ethetha ngala malungiselo oyinqununu yeli ziko uMvuyo Tom uthe baqhuba uthethwano nabafundi emva kokuba abafundi befake uxwebhu lezikhalazo olubangele ukuba baqhankqalaze ngoLwesithathu.  
“Sixoxe ngamandla nabafundi, sisezakuxoxa kuba asifuni kubona nto izakuphazamisa le mibhiyozoyo, sinqwenela ukuba yonke into yenzeke kakuhle,”utshilo uTom.  
Ukanti inkulumbuso yeli phondo nayo kwelayo icala imemelele uluntu ukuba lungaxhalabi izakuqhuba le mibhiyozo. Abafundi bafake uxwebhu lezikhalazo ezilishumi elinesithandathu eziquka iindawo zokuhlala, iimali zesibonelelo sikarhulumente nezinye.” 
Akukho mfuneko yokuba silungiselele ingxaki enokuvela apha, yonke into izakuqhuba ngaphandle kwengxaki,” utshilo uMasualle. 
Kusenjalo abafundi bombutho wePan Africanist Student Movement Association kwiziko eliseMonti bathi abayonxalenye yale mibhiyozo.  
UZukisani Nyewe ongusihlalo wePASMA eMonti uthethe ne I’solezwe.”Le yimibhiyozo yeminyaka elikhulu yokucinezelwa kwabantu abamnyama befundiswa imfundiso zaseNtshona, yonke into isathetha ngabelungu eFort Hare,”ucacise watsho uNyewe. Lo kaNyewe uthi iinzululwazi zaseAfrika azinikwa mbeko nangqwalasela lela ziko.  
“Kutheni le nto sisafundiswa ngoLenin, Plato no Aristotle singafundiswa ngoSobukwe, nithi masibhiyoze kodwa iinkokheli zethu neefundiso zazo azinikwa qonga,” utshilo ."	not available
politics	Iinzame zokugxotha ikati eziko	"Umphathiswa wophuhliso lwamaphandle kwakunye nolimo ephondweni uMlibo Qoboshiyane uthi, ukuze kuliwe indlala egquba kweli phondo ayikho enye into ngaphandle kwentsebenziswano phakathi kwabantu ababandakanyekayo. 
 “Mninzi umhlaba ongasebenzanga onokuthi usetyenziswe kulinywe kuwo, nento esasilela ukuyenza ukusukela kwangonyaka ka1994, nto leyo ithe yasibeka kule meko yendlala sele sikuyo ngoku. 
 Kwaye ukuba sasithe saqalisa kwangoko ukuwusebenzisa lo mhlaba ngoku ngesele sibona iziphumo ezihle apho uluntu ngolunemisebenzi. Ulimo lungawadala kakhulu amathuba engqesho kwaye sijongile nje nabasetyhini singababona bephumelela xa benokuthi gqolo ukuzibandakanya nolimo,” utshilo uQoboshiyane. 
Oku ukudize ngethuba umasipala ombaxa iNelson Mandela Bay ubambe inkomfa yezolimo yawo yaminyaka ebibanjelwe eTinarha ngoLwesibini, nalapho bekuzimase nosekela sodolphu walo masipala uBriks Ndoni. 
Othethela lo masipala uMthubanzi Mniki uthi le ndibano ibijolise ekusombululeni imiceli mngeni ejongene namafama kwezolimo ezifana neemveliso, iintengo, kwakunye nezezimali, nalapho bekukwakhuthazwa nolutsha ekubeni luzibandakanye nezolimo nanjengoko emaninzi amakhondo anokuthi bawalandele. 
UNdoni uthi makuqhwatyelwe izandla okaQoboshiyane nanjengoko inkulu indima ayidlalayo ekuphuhliseni eli sebe lezolimo kwiphondo le- Mpuma Koloni.  
“Kwaye kufanele ukuba silukhuthaze ulutsha ekubeni ulimo lubeyingxenye yeempilo zabantwana bethu bakwazi uukubangamafama aphume izandla,” udize oko uNdoni."	not available
entertainment	UMphathi omtsha woMhlobo Wenene neTruFM	"OBEKADE enguMlawuli Sikhululo kwiTBN Africa, uLoyiso Bala, nguMphathi omtsha woMhlobo Wenene FM neTruFM. 
UBala, 41, uqeshwe yiSABC njengeManejala yeShishini (Business Manager) yezi zikhululo zibini zikanomathotholo eMpuma Koloni. 
Kulo nyaka, ngethuba lohlengahlengiso lukaSection 189, iSABC ijike isikhundla ebesifudula sisaziwa njengeStation Manager sayiBusiness Manager, ukunika uxanduva olongezelelweyo kulowo uphetheyo. 
Oku kwenze ezinye izikhululo zeSABC zadibana ngoMphathi omnye. 
UBala, owaziwa njengemvumi, unesidanga seMasters in Business Administration  (MBA). 
Phambi kokuqeshwa yiSABC, usebenze iminyaka emihlanu njengoMlawuli weTBN Africa. 
NgoTshazimpuzi walo nyaka, obekade eBambele njengeManejala eTruFM, uMasixole Mdingane, ungene kwisikhundla sokuba nguMphathi weeNkqubo zoMhlobo Wenene FM."	not available
sports	UPaulse uzimisele ukuyinceda i-Ajax Cape Town	"Ifolosi ye-Ajax Cape Town, uNathan Paulse, uvuya kakhulu njengokuba etyikitye isivumelwano sonyaka esitsha.  
Le ngqwayingqwayi yomdlali yenye yabadlali abanamava angumangaliso futhi abadala kweli qela laseKapa.  
Isivumelwano sakhe besiphelelwa ekupheleni kwale sizini, kodwa ngenxa yendima ebalulekileyo ayidlalayo, i-Ajax ikhawuleze yambophelela kwakhona.  
Kule sizini, lo mdlali unamashumi amathathu anesine eminyaka sele efake amagowuli asixhenxe, waphinda wadlala indima ebalulekileyo ngethuba i-Ajax ibetha iKaizer Chiefs ngo’1-0 kumdlalo wamagqibela kankqoyi eMTN 8 eBhayi kunyaka ophelileyo.  
Le ndedeba yakwaPaulse ithi, iyakholwa ukuba kusekuninzi kakhulu enokwenza ebholeni nje ngokubanzi, kwaye uyakuvuyela ukubayinxalemnye yeli qela laseKapa.  
“Ndichulumance kakhulu emva kokwandisa ngonyaka omnye isivumelwano sam sengqesho ne-Ajax. Kuninzi endinokwenza ebholeni. Le minyaka ndiyichithe kweli qela ihambe kakuhle ngeyona ndlela. Ngoku ndijonge isizini ezayo. Kufuneka sisebenze nzima, siphinde sizibekele imigomo emitsha. Iinjngo zethu kukulikhulisa eli qela, kwaye wonke umntu uyazi ukuba ndiyakuthanda ukudlalela i-Ajax,” utshilo uPaulse. 
 Ebalisa ngeyona nto ilindelekileyo kuye kweli qela, uPaulse, uthethe wenjenje: “Kwisizini ezayo, ndingathanda ukwenza ngcono.  
Umnqweno endinawo nomfutho wokudlala ufana nalowa ndandinawo ndiseneminyaka elishumi elinesibhozo.  
Ndicinga ukuba ibonakele lo nto ngethuba siphumelela iMTN 8. ndizimisele ukuyinceda i-Ajax ifumane ezinye iindebe.” NgoLwesithathu i-Ajax indwendwela iMaritzburg United eHarry Gwala Stadium. 
 Kulo mdlalo iMaritzburg izakube isilwelwa ukufumana amanqaku apheleleyo ukuze ivale umsantsa phakathi kwayo namqela asentla kwayo.  
Kanti yona i-Ajax ifuna ukubaphakathi kwamaqela asibhozo xa kuphela le sizini ukuze ikwazi ukukhusela indebe yeMTN 8 ekuqaleni kwesizini entsha."	not available
entertainment	UMariah Carey ujonge eMzantsi Afrika!	"Xa kuthethwa ngeengoma ezifana noo-Hero, Without You, Always Be My Baby, I wanna know what love is, ndibala ntoni, kuthi qatha uMariah Carey. 
Zingqiniwe iindaba zokuba le mvumikazi iza eMzantsi Afrika kwi-Sweet Sweet Fantasy Tour yayo ngonyaka ka-2016. 
Kubhengezwe ukuba uCarey, oneembasa zeGrammy uzakube etsholoza eRhawutini. 
Kulindeleke ukuba amanxila eengoma zakhe onwabele ubuncwane beengoma ezitshisayo. 
Ukuwonga abathandi bakhe boMzantsi, iSweet Sweet Fantasy Tour izakube ityelela iRhawuti ngomhla wokuqala nowesibini kuMeyi ka2016 eTicketpro Dome. 
Olu khenketho lukaMariah Carey uliphathelwa yi-947, 702, Mzansi Magic Music kunye neChannel24. 
Amatikiti aseRhawutini ayathengiswa ukuqala ngentsimbi yesithoba namhlanje (uLwesine) umhla we-17 kuDisemba 2015 kwaBig Concerts naseComputicket. 
Amaxabiso amatikiti athengiswa nge-R565 ukuya kwi-R1415."	not available
entertainment	Bakhwele bezehlela kuBetusile!	"INOKUBA apho akhoyo uBetusile Mcinga udlakadlaka kukuyucwa ngabo bazibiza njengabafundi baseWalter Sisulu University (WSU) kwikhasi lakhe likaFacebook. 
Okuqale ingumbhalo okhangeleka njengesiqhulo kuFacebook kaMcinga, ubangele kugityiselwane ngamatye ezithuko, “abafundi” beli zikomfundo bethutha le mvumi ngezingakanani zona izithuko. 
UMcinga ubhale kuFacebook wakhe izolo esithi “Kuthiwa la Hippo yamapolisa eWSU itshiswe lilanga”. 
Hayi ke yeka ukukhwela bezehlela kule mvumi yeGospile, bambi beyityhola ngokuhlekisa ngentlungu yabo ngelixa abanye babo bebengaboni xabanisa kulo mbhalo kaMcinga. 
Ebhala oku nje uMcinga, abafundi baseWSU kwikhampasi yaseMthatha babambe uqhankqalazo ngoMvulo bekhalazela imiba eliqela echaphazela bona, nekukhokelele kudulubhentsu olubangele kutshiswe isithuthi samapolisa sohlobo lweNyala , konzakala namapolisa. 
Oku kubangele zivalwe mba zonke iikhampasi zeli zikomfundo, kwabanjwa nomfundi waseWSU onama24 eminyaka ngokoyamene nesi senzo. 
Abo babanga ngelithi ngabafundi baseWSU bakhale ngokuba le mvumi “ihlekisa ngentlungu yabo” phofu babe nabalandeli bakaMcinga bengamyekelanga. 
Le ngxokolo isaqhuma kwizitalato zikaFacebook kaMcinga. 
Nayo le mvumi kaUzundithwale ithande ukungaphumi ekuthetheni, kwaye ibonakala ikonwabele oku. 
Kwiveki ephelileyo, abo bangamalungu eLGBTQI+ kwanabaxhasi besi sizwe simibalabala, bahambe nale mvumi yeTaru Lakho ngomgca. 
Kaloku uMcinga ubhale kwikhasi lakhe likaFacebook esithi “Good Night to all Gays and Lesbians and that LGQ what what community ❤👍.” 
Oku kubangele ingxoxo etshisayo, bambi bemtyhola ngokukhamis’ atyhale okanye ukungabahloniphi abo bathandana besini-sinye kuba engababhalanga kakuhle oonobumba beLGBTQI+. 
Akaphelanga mandla uMcinga, uziphendulele, etyhola abo bamxwaxwayo njengoophuma silwe abaxhwaleke ngokwasemphefumlweni. 
Tsiiiii! Pheza Nduna uza kuba neenduma!"	not available
politics	Abahlala ezitalatweni: Umqobo kukungabikho komgaqonkqubo	"UMphathiswa woPhuhliso loLuntu eMpuma Koloni, uSiphokazi Lusithi, uthi isebe lakhe alikho kwimo yokwakha iziza zesigxina zabantu abahlala ezitalatweni ngenxa yokuba awukho umgaqonkqubo olawula oko. 
ULusithi ebephendula kumbuzo kaEdmund Van Vuuren weDemocratic Alliance, obebuza ukuba ingaba isebe liyakucinga kusini na ukwakha iziza zesigxina zabantu abahlala esitalatweni. 
Umhla weshumi kweyeDwarha lusuku olubekelwe bucala lihlabathi ukunika ingqwalasela yabantu abahlala ezitalatweni. 
Ngethuba lokuqatsela kwentsholongwane yeKhorona, isebe, ngokokutsho kukaLusithi, liye lagxumeka iziza zethutyana ukuze abantu abahlala ezitalatweni bakwazi ukufihla intloko futhi bakhuseleke. Bamalunga namakhulu amathathu abantu abahlala ezitalatweni abathe bathathwa basiwa kwiziza zethutyana lisebe, kwaye uninzi lwabo babekumasipala iNelson Mandela Bay. 
Xa ebuzwa nguVan Vuuren ukuba bayakucinga kusini na ukwakha iziza zesigxina, uLusithi uthe: “Isebe alinakuba kwimo yokwakha iziza zesigxina kuba akukho mgaqonkqubo olawula oko, kodwa isebe liza kuqhuba nokunikeza iinkonzo zokuxhasa abo bakwiziza esele zigxunyekiwe.” 
ULusithi uthi iinkonzo abathe bazinikeza aba bantu ziquka ukutya kwamihla le, iimpahla ezintsha, izinto zokuhlamba, intuthuzelo ngokomphefumlo kwaneenzame zokubadibanisa neentsapho zabo. 
Noxa kunjalo, uLusithi uthi abanalo inani labantu abahlala ezitalatweni, esithi baxhomekeke koomasipala malunga noko. 
UVan Vuuren uthe: “Ukuba inkxalabo kaMphathiswa imalunga nokungabikho komthetho olawula ukumiliselwa kwezi ziza, njengoMphathiswa okwiKomiti yeNdlu yoWiso-Mthetho, makaqwalasele inkqubo yokuqulunqwa komthetho malunga noku.”"	not available
politics	Abantwana bethu balal’ematyholweni!	"Ngomnyaka ka1976, mhla amapolisa ayethunywe ngurhulumente wamandulo wengcinezelo, adubula aze abulala ngokungenalusini abantwana bendlu entsundu kwelo laseSoweto, kwabalusizi kuMzantsi Afrika wonke nakwihlabathi liphela.  
Kuthe kwakuvezwa imifanekiso yabantwana bakowethu nowetyendyana uHector Peterson bequngquluze eluthulini emva kokuhlinzwa ngeelophisi, kuba besilwela ukungafundiswa ngolwimi lweAfrikansi, sadakumba isizwe esintsundu.  
Koko kudakumba savakala isikhalo esibuhlungu, kuvuma umlisela nomthinjana ontsundu, ukhala usithi: “Senzeni na, senzeni na! Tyala lethu, tyala lethu, bubumnyama!” Kumnyaka olandela lowo, isizwe esintsundu siphinde saxholwa kabuhlungu kubunzulu beentliziyo, kwanga kuqhawuka imbeleko.  
Kaloku umhla we12 kwinyanga yoMsintsi ngo1977 awunakuze ulibaleke kwimbali yoMzantsi Afrika. Ngalo mhla, ithole lomgquba kwelo laseGinsberg kufuphi neQonce kaNgxokolo, ubawo uSteve Bantu Biko, wangcungcuthekiswa, watshutshiswa, wandlandlathekiswa wade wabhubhela eziseleni ngenxa yokuthanda kwakhe isizwe esintsundu.  
Isizekabani sokubhubha kwakhe kukukhuthaza umntu ontsundu ukuba azingce ngobumnyama bakhe, kangangokuba aziqwabulule kumakhamandela okuxhomekeka kwezinye izizwe, akwazi ukuziphilela exhomekeke kuye buqu, hayi komnye umntu, kuba kakade sidalwe saluhlanga olunamandla okuzimela nokuziphilela.  
Ngenxa yezi ngcamango zintle kangakanana, le nkokheli yeBlack Consciousness Movement uSteve Biko, yagetyengwa ngokungenalusini, ngoko nangoko adanduluka amafelandawonye eBCM neBPC (Black People`s Convention) esithi: Sono sethu, sono sethu, bubumnyama!”  
Lifikile kwakhona ulwamvila lwembubho yocalucalulo ngomhla wama27 kweyoMdumba ngo1978, umthandi wohlanga oluntsundu, umthandi kwanomfundisintsapho wolwimi lwesiXhosa, ubawo uRobert Sobukhwe kwelo laseRhafu, ebulawa yimpilo ngenxa yokungcungcutheka kwiingqele zesiqithi iRobben Island, emva kokulwela kwakhe amalungelo omntu ontsundu ixesha elide.  
Nanko uSobukhwe elandelwa kukugetyengwa kukanyana kaMahlangu uSolomon kwizisele zentolongo yasePitoli, iqhawe uKalushi elathi selikhonjwa entanjeni, lema alajika kwizifungo zokulwela ukukhululeka komntu ontsundu, lisimka ngamazwi athi “igazi lam lilo eliya kunkcenkceshela umthi oya kuthwala iziqhamo zenkululeko yomntu ontsundu!” 
 Kuthe kwakuvakala ukubhuha kukaSolomon Mahlangu ngomhla we6 kuTshazimpuzi ka1979, yadandatheka kwakho intliziyo yomntu nomntwana ontsundu, laphuma ilizwi lisithi “koda kube nini na sisifa oku kweempukane?  
Bubi bethu, bubi bethu, bubumnyama!” Ingenile neminyaka yoo80 ingena nezayo izigigaba. Saqhushumba isiqhushumbisi ngomhla we17 kweyeThupha ngo1982, sigeca ikomanisikazi elalingumthandi womntu ontsundu, ijonikazi elalisilwela inkululeko yomntu ontsundu, umama uRuth First.  
Kuthe kusajongwe leyo, zavakala iindaba ziphuma kwelaseQhagqiwa, zisithi amaqhawe amathathu aseBhayi naseTinarha ombutho iPEBCO anyamalele ade afunyanwa egetyengiwe. Nalapho avela amapolisa karhulumente wengcinezelo ayengababulali esithi ngumsebenzi wawo.  
Ngolo hlobo ke, kuCanzibe ka1985 wabe uyalishiya eli lizwe ubawo uQaqawuli Godolozi, uChampion Galela noSipho Hashe. 
 Sithe isizwe esintsundu sisagxwala emswaneni, ilanga latshona emini, kwanqanqaza oonogqaza bethe chu, zenza inzwinini elusizi iinyenzane, xa kuvakala isithonga sokubulawa ngobugebenga kwamaqhawe aseKaladokhwe kaMpenyula, nabizwa ngeCradock 4, ekhokelwa sisilumko sengqondi ubawo uMatthew Goniwe, kwanamatshantliziyo awayengayikhombi indlela aphinde ajike, oobawo uFort Calata; Sparrow Mkonto noSicelo Mhlauli.  
Kulandele ke nokuhlinzwa kabuhlungu kukaAshley Kriel kwelo laseAthlone eKapa phantsi kweNtaba kaZixesha ngo1987; ukuya kuma kwisothuso esawenza uMzantsi Afrika wema ngxi ngomnyaka ka1993, mhla umbayimbayi wesikhohlakali somcinezeli sathatha ubomi bukabawo uChris Hani.  
Kuzo zonke ezi zehlo zibi zokubulawa kwamaqhawe namaqhawekazi edabi lenkululeko, ebhubhela kwizandla zabacinezeli, isimbonono sesijwili simile asijiki: “Senzeni na, senzeni na, tyala lethu, tyala lethu, bubumnyama!” Hayini kodwa mzi ontsundu!  
Hayini kodwa hlanga oluntsundu! Nindiva ndiniphakela ndinikhumbuza ngamaqhawe awele emfazweni yenkululeko yenu nje, kukubhideka nokudana!  
Ndibhidwa ndidaniswa yinto yokuba kunanamhlanje, ubomi bakho mntu ontsundu, ngoku uthi ukhululekile kwingcinezelo yocalucalulo, busathathwa njengobomi obungafanele mbeko, ntlonipho nakuxatyiswa. Ibuhlungu into endiyibone kumaziko amaninzi emfundo enomsila! Ngabantwana abantsundu kuphela abangenazindawo zokuhlala.  
Abantwana benu balala emaholweni bexubene, abafana neentombi, bambi balala kumabala emidlalo alo maziko, bambi balala phantsi kwemithi, bavuke baye ezifundweni, bambi belele bengatyanga, bambi baye kuqhankqalaza bangakwazi ukufunda ngoku abanye beqhubekeka befunda bephole ezingqondweni.  
Balwa bodwa abantwana benu mzontsundu abanabancedisi ngoku behlala bevota, ngoku nani bazali babo nivota umhla nezolo! Niza kwenzani ngale ngxaki?  
Ukuba amaqhawe namaqhawekazi afele le nkululeko anokubona izinto ezenzeka kumntwana ontsundu kweli lizwe, angavakalelwa njani? Ukuba anenzi nto, ingaba nithi la maqhawe namaqhawekazi afela ilize? Senzeni na, senzeni na, sibotshwa nje?  
Tyala lethu, tyala lethu, bubumnyama! Sono sethu, sono sethu, bubumnyama!”"	not available
politics	Iinguqu kurhulumente wephondo laseKZN	"Inkulumbuso entsha yephondo laKwaZulu Natal uWillies Mchunu wenze iinguqu kurhulumente wela phondo engqinela amarhe ekukudala ejikeleza okuba kukho iinguqu ezizayo kurhulumente wela phondo.  
Lo kaMchunu ungene kwesi sikhundla senkulumbuso kwisithuba seveki enye egqithileyo emva kokuba uSenzo Mchunu ethe washiya nje- ngenkulumbuso yela phondo. 
 Usihlalo weANC kwela phondo uSihle Zikalala, ungene kwisikhundla somphathiswa wesebe lophuhliso lwezoqoqosho, uMxolisi Kaunda kwisebe lezothutho, uBongi Sithole Moloi ungene kwezenkcubeko nobugcisa, uThemba Mthembu yena ukwisebe lezolimo lo gama uMthandeni Dlungwana ekwezemfundo. Ethetha namajelo eendaba emva kokushiya kwakhe uSenzo Mchunu wathi:  
“Konke oku ndikwenza ngenxa yokuthobela ubulungu bam kwiANC, ndisisicaka sabantu,” watsho uMchunu. 
Aba baphathiswa bangena kwizikhundla zabo bebengabaphathiswa abaquka uPeggy Nkonyeni, Mike Mabuyakhulu, Ntombikayise Sibhidla-Saphetha kunye noCyril Xaba. 
Oku kusemva kokuba kuvele iinguqu kwisikhokelo sombutho weANC kwela phondo nalapho kuthe kwangena inkulumbuso entsha. Izolo amasebe ombutho eANC kwiindawo ezahlukileyo eThekwini aqhuba uqhankqalazo ingakumbi amalungu anganelisekanga ziziphumo zoluhlu lolonyulo.  
ENorth Coast Road amapolisa ajijisene neqela labahlali abebebonakalisa ukungonwabi kwabo ngenxa yendlela ekuqhutywe ngayo inkqubo yoluhlu labagqatswa.  
Ukuguquka kwesikhokelo sikarhulumente kwela phondo kulandela ukutyunjwa kweenkokheli ezintsha ephondweni ngumbutho weANC. 
Le ngxelo ithi iinkokheli zabaqhankqalazi zibambe indibano kunye nenkokheli zeANC ngeenjongo zokuphelisa olo qhankqalazo. Ethetha nabalandeli beANC eMpumalanga izolo umongameli weANC uJacob Zuma uthi kukho abantu abangayilandeliyo indlela oqhuba ngayo lo mbutho. 
 Ukanti umhlalutyi wezopolitiko kweli uGqirha Somadoda Fikeni uthi, le nguqu ibubungqina beenguqu ezenzeka kwimeko yezopolitiko kwela phondo.  
“Umbutho we ANC uzakuya uneentanda ezimandla kulonyulo oluzayo ukuba azinakusonjululwa iingxaki ezibangela uqhankqalazo labahlali, le ngxaki idinga ungenelelo lezopolitiko ingekuko ukusetyenziswa komthetho kuphela,” uthethe watsho uFikeni."	not available
sports	AmaBhokobhoko neAustralia etshatshalazeni emdlalweni weRugby Championship!	"AmaBhokobhoko afuna impumelelo ngempelaveki xa edibana neentshaba zawo ezinkulu, iAustralia, emdlalweni weRugby Championship ekulindeleke utake iintlantsi eAdelaide Oval emdlalweni ongoMgqibelo ekuseni. UMzantsi Afrika untingele eAustralia uqhwalela emva kokutywatyushwa yiNew Zealand ephumelele ngo’35-23 emdlalweni obuse-Ellis Park Stadium kwiveki ephelileyo. Kanti nayo iAustralia ibokoboko kwelayo icala emva kokuba ibethwe emidlalweni eliqela. Inye into eza kwenza umdlalo ube nomtsalane: obamini amaqela afuna ukuphumelela. 
Kunyanzelekile iSpringbok sizame ngoba sagoduka umsila uphakathi kwemilenze kunyaka ophelileyo emva kokuswazwa yiAustralia emidlalweni emibini yonke. Umqeqeshi weSpringbok namakhwenkwe wakhe bazi kakuhle ukuba abalandeli balindele iziphumo ezincumisayo. UJacques Nienaber ubhengeze amagama wabadlali abaza kuqala umdlalo angohlukanga kakhulu kwabo bebedlale neNew Zealand kwiveki ephelileyo. Ukuthethelela uNienaber ukugcina kwakhe iqela labadlali elidlale kwiveki ephelileyo. “Sinezizathu ezibangele sichonge abadlali ngendlela esenze ngayo. Abadlali abaqala umdlalo nabangaphandle sibajonga ngendlela efanayo. Akukho mdlali obaluleke ngaphezulu kunomnye,” utshilo uNienaber ekuqaleni kweveki. 
Isekelamqeqeshi leSpringbok, uDeon Davids, uthe baza kuya emdlalweni okwenzeka emidlalweni yonyaka ophelileyo kusezingqondweni zabo. “Siza kuzinika ithuba sijonge imidlalo yethu edlulileyo, siqhoshe iindawo ezifuna ukulungiswa emdlalweni wethu. Kunzima ukudlala eAustralia ngoba siza kudibana neqela elisemgangathweni ophezulu. Xa udlalela kude nekhaya lakho kwiRugby Championship, kufuneka ulindele umdlalo onzima. Kusoloko kunzima ukudlalela apha kumaqela afana noMzantsi Afrika ne-Argentina. Siyayihlonipha iAustralia esiza kujongana nayo. Kufuneka senze ngcono kunonyaka ophelileyo ngoba safunda isifundo,” utshilo uDavids."	not available
sports	UYeye uzityanda igila ngokushiya iKaizer Chiefs	"Amakhosi othuse abantu abaninzi kwibhola yoMzantsi Afrika kwiveki ephelileyo ngethuba ekhupha isibhengezo esithi abadlali abangamashumi amabini bayahamba.  
Phakathi kwabadlali abahambileyo kwiChiefs ekupheleni kwesizini nguReneilwe Letsholonyane.  
Umdlali ohleli iminyaka esibhozo kwiChiefs ophinde wadlala indima enkulu kwiindebe ezininzi eziquka ezePremier League ezimbini azifumene phantsi kukaStuart Baxter kwiminyaka emithathu edlulileyo.  
Ngoku ugqibe kwelokuba aye kwiSuperSport United, apho kulindeleke asebenze noBaxter kwakhona. Wonke ubani olandela ibhola uyazibuza: ingaba kutheni iChiefs ikhulula omnye wabadlali ababalulekileyo.  
ULetsholonyane uncokole ne-Independent Newspapers ayixelele esona sizathu sibangele atshintshe iqela.  
“Ndanikwa isivumelwano seminyaka emibini yiChiefs. Ewe, ibifuna ndihlale futhi nomqeqeshi ebefuna ndihlale, kodwa ndithe mandijongane nomcelimngeni omtsha kwelinye iqela phambi kokuba ndiyeke ukudlala ibhola. Bendihleli kakuhle kwiChiefs, kodwa emva kokonzakala endithe ndakufumana, ndiye ndacinga nzulu ngekamva lam,” utshilo uYeye. 
ULetsholonyane uthi ubudlelwane bakhe noSteve Komphela buqinile, kwaye phambi kokuba atyikitye isivumelwano neSuperSport United zange abenayo incoko noBaxter.  
“UKomphela yinto engaphaya komqeqeshi kum. Sincokola kakhulu naye ngezinto zobom nje ngokubanzi. Kwakunzima ukusamkela isigqibo sam, kodwa wandiva xa ndimxelela izizathu endamnika zona,” utshilo uLetsholonyane. 
Ukuya kwiSuperSport United khange ibeyinto esokolisayo kule ndedeba ngenxa yokusebenza noBaxter ngaphambili.  
“Zange ibesisigqibo esinzima ukusithatha. Into ebalulekileyo ekufuneka ndiyenze kukusebenza ngokuzimisela ngamaxesha onke ukuze ndifumane indawo yam kwiSuperSport United,” utshilo uYeye. 
Abanye abadlali abalandele uYeye nguReyaad Pieterse noKeagan Ritchie ekutshintshiselenwe ngaye ngoSibusiso Khumalo. 
pedro.mapelo@inl.co.za"	not available
politics	Kutshiswe i-ofisi kaceba eKhayelitsha	"Kapa: Uthi woyikisela impilo yakhe uceba wakwaWard 98, eHarare, kulandela ukutshiswa kwe-ofisi yakhe, ngabahlali abebenomsindo.  
UAnele Gabhuza uthi “abahlali baseMonwabisi Park bafuna ukubeka amatyotyombe ngenkani kumhlaba osele ulungiselelwe ukwakhiwa kwezindlu. Sele likhona uluhlu lwamagama abantu abazakuxhamlwa kwizindlu ezizakwakhiwa kwaye sele inqanaba lokuqala lolu phuliso luyaqhuba kufutshane neziko lemfundo ephakamileyo iFalsebay, bona ababantu babona uphihliso ngokubafuna ukugxobhagxobha”. 
Oku kulandela ukuba abahlali bengingqi yamatyotyombe eNdlovini begunyazisa ukubeka amatyotyombe abo nalapho kuyekwafika amagosa onyanzeliso mthetho awachitha.  
Umsindo wabo abahlali bawukhuphele kuduladula wakwaGolden Arrow, phambi kokuya kutshisa i-ofisi kaceba neziko labantu abatsha baphuma aphobaya kugibisela ngamatye umzi kaceba. 
UGabhuza uthi “ndiyoyika ngoku ukuya endlini yam, ubomi bam busesichengeni kodwa keasinakuvumela abantu bahlale kumhlaba olungiselelwe uphuhliso”.  
Nangona kunjalo abahlali bathi abazokubuya ngamva kuba nabo bafuna ukuxhamla kolwaphuhliso nanjengabahlali balangigqi."	not available
entertainment	Baza konwabela uOros kwiRhythm City namhlanje	"EMVA kwethutyana abathandi bakaOros Mampofu bengasomboni koomabonakude babo, baza kuchulumanca kukumbona ngale ntlwa yanamhlanje kwiRhythm City. 
  
UMampofu osandul’ ukubangutata kusana oluyintombazana, uza kube ebukelwe ngabathandi beRhythm City ngoLwesine, umhla we16 kuCanzibe. 
Uza kudlala indawo yegatyana laseMpuma Koloni elinguBanele, osapho lwakhe luxhomekeke kwimali yesibonelelo sikarhulumente ukuze luphile. 
  
UBanele unomdla kwimbali yamandulo, ingakumbi eyaseAfrika kwaye ke ibali lakhe liqala kanye emva kokufumana ibhasari yokufunda kwiYunivesithi yaseRhawutini. 
UBanele ngowokuqala kusapho lwakhe ukuya eYunivesithi, oku kulithamsanqa kuye kodwa kukwabeka uxinizelelo olungaphaya nanjengoko usapho lwakhe lonke lujonge kuye. 
Ukubeka isonka etafileni uwedwa ayiyondlwan’ iyanetha, ngoku uBanele uzibona esebenza njengomqokeleli wezinto ezisebenzileyo ukuze ziphinde zisetyenziswe (recycle) ukuze athumele imali ekhaya. 
  
“Ndiyavuya kakhulu ukuzibandakanya neRhythm City ndidlale indawo kaBanele. UBanele usibonisa izinto esihlangabezana nazo, ingakumbi singabafundi. Ndiziva ndithobekile kukunikwa le ndima,” kutsho uMampofu. 
  
Ingaba ke ngoku uBanele uza kumelana njani nolu xinizelelo lungaka? 
Ungaphoswa yiRhythm City ngentsimbi yesixhenxe kwi-etv."	not available
entertainment	Khango: Ndidumisa uThixo ngamandla	"Ize necwecwe lesibini imvumi yomculo wokholo, uLusizo Khango, oyinzalelwane yaseMonti, elithi “Xelela uThixo” lisekelezelwe elizwini likaThixo. “Ndingumzalwane, umyalezo wam kweli cwecwe wayame kakhulu elizwini likaThixo, kuTimoti 1, 2:4 elithi ‘Onga yena bangasindiswa bonke, bafikelele ekuyazini inyaniso’,” utshilo. 
UKhango kweli cwecwe litsha usebenzisene nomdidiyeli wakhe, uSiyamamkela Mtshana Mbangi noLucky Shongwe ongumncedisi mdidiyeli, uButho Vuthela kwingoma ethi “Yehla Moya”, wabhalelwa ingoma ethi “Phuma eGibhithe” nguDumi Mkokstad. 
Uthi eli cwecwe lilungele wonke ubani, ukwathe udumisa uThixo ngamandla ekwavuselela imiphefumlo etyumkileyo.  
Eli cwecwe lalekela elithi “Thixo Ova Izikhungo”.  
Akungoku wazibandakanya nomculo wevangeli njengoko wawuqala esekumabanga aphantsi ekhuthazwa nguRebecca Malope, Israel Mosehla noMalibongwe Gcwabe, ze ekukhuleni kwakhe wancedisa iimvumi ezaziwayo kumculo wevangeli kweli njengomlandeli.  
“Ndilandelele uSfiso Ncwane, Nobesuthu Mabheka-Mhlongo, Khanyisa Nkantsu- Sabuka, no-Israel Mosehla.”  
Eli cwecwe litsha likaKhango liyafumaneka kuzo zonke iivenkile ezithengisa umculo kweli, ngamashumi asixhenxe eerandi ukuya kwalithoba (R70-R90)."	not available
sports	Iqela laseBhayi ziintshatsheli ezintsha ze-Eastern Cape Super 14	"Bekuluvuyo namayeye eBuffalo City Stadium emva kokuba iProgress ithweliswe isithsaba emalanga namhlanje. Iqela laseBhayi libethe iSwallows ngo’24-28 emdlalweni wokugqibela obunzima kakhulu we-Eastern Cape Super 14 edlalwa ngamaqela alishumi elinane – kodwa ohlulwe kabini. Ngokwenza njalo, iProgress iphakamisele phezulu indebe yafaka engxoweni nemali ephaya kwiR60 000. Ibala laseMonti, elilayisha abantu abangaphaya kwamashumi amabini amawaka beligcwele qhu ngabalandeli bombhoxoo abebeyokubukela umdlalo wamaqela ombhoxo aphambili eMpuma Koloni. Ngaphandle kwamathandabuzo, iSwallows iphoxekile kukubethwa yiProgress ebaleni layo emva kokuvala isizini ingaphulukanga nawo namnye umdlalo. 
      
Amaqela adlale ngokuzimisela omabini njengoko bekulindelekileyo. Isigaba sokuqala somdlalo silawulwe liqela laseMdantsane (iSwallows) – kodwa izinto ziye zajika kwesesibini isiqingatha esilawulwe yiProgress equqe ibuyelela emhlabeni weSwallows. Umsantsa ongephi emanqakwini ephumelele ngawo iProgress uxela indlela umdlalo obubambene ngayo. Umqeqeshi weProgress, uEric Toring, uxelele eliphephandaba ekuqaleni kweveki okokuba iqela lakhe liza kudlalela ukuphumelela eMonti, ngokwenene kwenzeke njalo. Nakubeni iProgress ibidlalela kude kowayo – kodwa abalandeli bayo, abebephume ngobuninzi, baqinisekise okokuba abadlali abayiva lo nto. Bagoduke bethe khunubembe abalandeli beSwallows engakuqhelanga ukubethwa xa idlalela ekhaya."	not available
sports	Kufike abadlali ababini kwiChippa	"IChippa United inabadlali ababini abatsha. Ngelilungiselela isizini entsha, iiChilli Boys zithenge uThatoyaone Kgamanyane noKabelo Seakanyeng kwiGaborone United yaseBotswana.  
Bobabini aba badlali bebeyinxalenye yeCosafa Cup ebi banjelwe ePolokwane – apho babonwe khona nguDan Malesela. Bobabini abadlali badlala phambili.  
Usihlalo weChippa, uSiviwe Mpengesi, ubamkele watsho esithi unethemba lokuba bakuthi bancede iqela lakhe kwicala lamagowuli.  
“Sinexesha elide sibajongile aba badlali. Siyabamkela bobabini, sikwabanqwenelela okuhle kwiChippa United,” utshilo uMpengesi."	not available
business	Liqhekezwe lavala ishishini lekofu eKhayelitsha	"IVALIWE indawo ethengisa ikofu eKhayelitsha eNtshona Koloni emva kokuqhekezwa ityeli lesibini, kwathathwa oomatshini abathathu bokwenza iindidi zekofu, iikhompyutha ezine kwakunye nezinongo zokuqhola.  
Oku kuqhekezwa kweDepartment of Coffee ngakwisikhululo soololiwe eKhayelitsha kushiye abathandi bekofu benxunguphele.  
Ukanti abaseki bale ndawo bathi abayi kuphel’amandla nanjengoko bevule enye indawo eKhayelitsha Mall. Kodwa bathi olu qhekezo lubathwaxile nanjengoko bekude kubathengi babo kwaye nabakhenkethi abafikeleli kuyo.  
Omnye wabaseki uWongama Baleni ongumdidiyeli wekofu uthe: “Lusithwaxe kakhulu olu qhekezo ngoba kunyanzeleke ukuba sizokuvula indawo entsha apho singaziwayo ngabathengi bethu. Iinjongo zethu yayikukuthengisela abantu abaya emisebenzini abahlala kufutshane nesikhululo sikaloliwe. Sasifikelwa nangabakhenkethi abandwendwela eLookout Hill abangaseziyo ngoku.” 
 Uthe iDepartment of Coffee yavulwa ngo2012 yaqhekezwa ngo2013 kodwa kweli tyeli kwakubi.  
“Besiqhekezelwa okwesibini kwaye into esikhathazayo kukuba akukho mntu wakhe wabanjwa. Ngethamsanqa zange zithathwe iimatshini zokwenza ikofu ngo2013. Side sabe siyavala ngoku. Lo nto ithethe ukuthi izaphuli-mthetho ziphumelele,” utshilo.  
UBaleni uthe basasebenzisa umatshini omnye kuphela ngokwangoku. Uthi sebesungule ingxowa yenkxaso-mali ukuze bathenge abanye oomatshini.  
“Ngokwangoku iseza kakuhle le mali yenkxaso. Sifumana inkxaso engumangaliso. Sinethemba lokuba sizokukwazi ukuphinda sivule apho besithengisela khona. Ishishini beliqhuba kakuhle kula ndawo kunalapha. Besikufutshane nesikhululo, sinabathengi abaninzi kuquka abatsha nabadala,” utshilo. Umhlali waseKhayelitsha, uMelikhaya Liwani, uthe esi senzo sibonakalisa ukuba umntu omnyama akayifuni impucuko kwaye akafuni nokubona omnye ephumelela.  
“La majita ebezizamela kwaye esiza kakuhle, likhula ishishini lawo. Jonga ngoku bavalile ingeyo ntando yabo. Ibi kokokuqala kuthengiswa ikofu eyenziwe ngoomatshini  eKhayelitsha. Liyinene elithi uMtyholi akalali engatyanga,” utshilo.  UNolubabalo Mona uthe ubuyele kwinto awayigqibela kudala yokwenzela umama wakhe ikofu ayigcine eflaskini.  
“Oko kuthe kwavalwa la ndawo ndivuka ekuseni ndenzele umama ikofu. Andisayazi nokuba ndagqibela nini ukwenza lo nto.”"	not available
entertainment	Gig Guide no-Agent Lungaz	"Lwesihlanu, Canzibe 20 
*  Mthombos Place Mdantsane 
Djs: Mobi Dixon Cyentoire King Wave..  
*   Ex Africa Music & Wine Lounge 
Djs: Lady Phoenix  Misser Hous Fanatic  Lady Mpumie  Lady Vee..  
*   Phillip KaHtz Softball Stadium  
Big Nuzz  HeavyK  Bongz  Pk  Gq  Charle  funkstar  kingWave  Afrika..  
*   So What Lounge {Umtata}  
Djs: Palture (EL) Jovisto  Phoenix  Tonic..  
Ngomgqibelo, Canzibe 21  
*  Jeff Place Mdantsane  
Djs: T-Man (DBN, My Nunu)Legend  Onke  Khanyisa  Dumsa..  
*   Ex Africa Music & Wine Lounge  
Djs: Boega  Tzone.. 
*  Oh Mi Bistro lounge  
Djs: Sir Legend  PhloeticSoul  Le Vinyl  Proxy..  
*   Wsu University Music Arts Festival (Post Dam)  
Big Nuz  Sdudla & Mathousand  Bonnu   
*   MboBora Sport & Enertainment Office (Alice, Forte)  
NaakMusiq  Tura De expensive  Cya B..  
*   Holly Wood (Gonubie)  
Djs: T-Man  Cooper  Jigga  Mlu..  
Cawa Umhla We 22 
*  Mdantsane Mans Pub& Braai >>> No Chill Sundays  
Djs: MisserHouseFanatic  Blomzit avenue  Cooper..  
*   Oh Mi Bistro Lounge >> Deep London Sessions  
Djs: Le Vinyl & Guest.."	not available
entertainment	Uncedo kwisicathamiya sedolophu yaseCala	"Liwelwe ngumqa esandleni iqela lesicathacamiya eCala. 
Emva kweminyaka engamashumi amathathu anesithathu lasekwayo iqela lesicathamiya laseCala, iCala Singer Boys yenzelwe imfesane ngGgqirha Lonwabo Mateta oyinzalelwane yaseCala. 
Oku kuza emva kokuba uGqirha Mateta onothotho lwamaziko empilo abucala eSada naseCala ethe wathi jize eli qela ngomakufanwe okudidi oluphezulu okokuqala ngqa kweli qela loompondo-zihlanjiwe kumculo wesicathamiya.  
Kudliwano ndlebe nephepha-ndaba I’solezwe lesiXhosa kwiziko lakwa-Dr Mateta Surgery eCala, lo gqirha uthe: “Ndiyinzalelwane yalapha eCala, iCala Singer Boys yasekwa ngomnyaka ka1983 kwaye nam ndikhula ndilibona eli qela kwakubakhuluwa bam. 
“ Ndathi ndakuvula eli ziko lezempilo labucala apha eCala ndaqwalasela izinto ekumele ndizixhase ngokufaka isandla kuzo. ICala Singer Boys ithe ifika kum ndabe sendiyazi ukuba yinto kakade ekudala ndarhalela ukuyenza nanjengoko ndikholelwa kuphuhliso lolutsha.” 
UMaliphathwe Nophothe nongusihlalo weCala Singer Boys uqhwabele izandla lo gqirha.  
“Siyabulela kakhulu kuGqirha Mateta ekunye nomnumzana uLoyiso Kasana ngokukholelwa kuthi. Mna ndizimanye neli qela ngomnyaka ka2002 ndisuka kwiqela iSinethemba Gospel Choir, kwaye apha kweli qela sigxile ikakhulu kumculo wesicathamiya. Sinawo amacwecwe kunye neDVD ngenxa kaMnumzana uKasana. 
ICala Singer Boys inamalungu alishumi elinesihlanu ewonke. Kwaye licula kwimitshato, kwimingcwabo uyokuma kwiiKhonsathi zomculo. I- Cala Singer Boys ithi isingise kwizinga elifana nqwa neleBlack Mambazo yodumo. 
 Amalungu eli qela aquka uSipho Kulasi, uLuvo Fude, uBulelani Mhlaba kunye nonobhala weqela uMelikhaya Boya ukubala nje abambalwa. 
“Umyalezo wam kulutsha kukuba sibuyele kwizinto ezifana neekonsathi ukuze sifuthelane siveze izakhono zethu kuba imisebenzi ayikho.  
” utsho uBoya."	not available
politics	Bakhululekile kwilindle	"Emva kokuhlala ixesha elingaphezulu kweenyanga ezintathu benukiselwa lilindle ebelinuka emanzini ebephuma kule renki yasePort Alfred, bade bakhululeka kulo ngxaki nanjengoko sele beyilungiselwe. 
Abanikazi beetekisi, abaqhubi kunye nabantu abathengisa kwirenki yasePort Alfred babulela uncedo abalufumeneyo emva kokuba kupapashwe ibali lemeko ebebephangela phantsi kwayo kweli phephandaba. Bakwavakalise ukuba bebesele belahle ithemba lokuba bayakuze balufumane uncedo.  
USipho Ngawulana nongomnye wabanikazi beetekisi, uthe emva kokuba bethethe neSolezwe abasebenzi bakwamasipala waseNdlambe baye bafika bazoyilungisa le ngxaki.  
Uqhube wathi, “Ngethuba kukhona amanzi anuka ilindle apha bekunzima nokuba sitye, kodwa siyakwazi ukwenza oko ngaphandle kokuba nexhala lokuba sizakuthi ngoku sityayo sibe sinukiselwa lilindle.” 
Nalapho athe bebekhathazeke nangakumbi kuba ibibasebenzisa kakubi le ngxaki.  
Omnye wabaqhubi beetekisi uthe kungangcono ukuba lo masipala enokukhawuleza asabele xa ebiziwe endaweni, ingakumbi kwinto efaka abahlali emngciphekweni kuba ukuphefumla ilindle yonke imihla asiyonto ilungileyo nanjengoko ingakhokela ekuguleni kwabantu.  
Uqhube wathi, “Besele ndayeka ukutyela apha kuba ibibangathi ungaphakathi kwindlu yangasese.” 
Nabo bathengisa ukutya kule renki bathe, nangona izinto zingekabuyeli esiqhelweni kodwa ukhona umohluko oko ithe yalungiswa le ngxaki yala manzi anuka ilindle. Baqhube bathi, “Noko izinto ziyaqala ukulunga kuba nabantu bayeza ukuzothenga, nto leyo ebebesele beyiyekile.  
“Batsho besithi bayathemba ukuba ingxaki efana nale ayizophinda yenzeke kuba balahlekelwe yimali kumashishini abo. Amanzi ebenuka ilindle nebegcwalise kule renki bekukholelwa ukuba enziwa ngumbhobho ohambisa ilindle, nothi endaweni yokuba ulise apho liya khona ulikhuphele kule renki. 
Isithethi sikamasipala waseNdlambe uKhululekile Mbolekwa, uthe ihlala ingumsebenzi wabo ukunceda abantu kuba baqeshelwe ukwenza lo nto, nangona ngamanye amaxesha kuthatha ithutyana ukulungisa iingxaki. “Umsebenzi wethu kukunceda abantu bethu kwaye sizakuqhubeka sikwenza oko.”  
Watsho esithi bafumanise ukuba kukhona izinto ebezivale umbhobho ekwenzeni umsebenzi kakuhle, nebezidalwa zizinto ebezifakwe phakathi kuwo, kwaye bakholelwa ukuba bezifakwa zivenkile ezikufutshane nale renki.  
“Ininzi into efumaneke kula mbhobho nanjengoko kufumaneke namalaphu, amakhalibhothi nezinye izinto ebekungafanelanga ukuba ziphayana,” uqhube watsho."	not available
sports	IBoks zigxeleshe enye impumelelo eBhayi	"Intliziyo kaKapteni waMabhokobhoko, uSiya Kolisi, isadada emafutheni nangona sekuphele iveki emva kokuba liphumelele umdlalo obaluleke kakhulu iqela lakhe. 
 UMzantsi Afrika wenze imbali ngokubetha iNew Zealand ngo’36-34 kumdlalo weRugby Championship obubanjelwe eWestpac Stadium, eWellington, kwimpelaveki egqithileyo.  
Iintliziyo zabadlali nabalandeli beNew Zealand zisachontsiza igazi nangoku emva kokubethwa okokuqala ekhayeni kwisithuba seminyaka elithoba.  
Kubuhlungu ukuphulukana nembali enjalo – kodwa eyona nto eyenza kube buhlungu kakhulu kwiNew Zealand kukubethwa nguMzantsi Afrika obuqhwalela emva kokubethwa kwimidlalo emibini phambi kokudlala nayo. 
Ukusukela mhla wanikwa uxanduva lokukhokela iqela lesizwe lombhoxo, impumelelo yeveki ephelileyo yeyona ibalulekileyo kuKolisi ngoba ukubetha iintshatsheli zehlabathi yinto enkulu kakhulu futhi ekwayinkuthazo engummangaliso phambi kwendebe yehlabathi.  
“Abadlali bachukumiseka yimpumelelo. Into esincedileyo kukusebenza ngokuzimisela ebaleni. Kodwa eyona nto endingayithetha kukuba abadlali bebesenomfutho wokunxanelwa impumelelo ngokufanayo nangokuya babedlala umdlalo wovavanyo eNewlands. Ndingatsho ukuba ukusebenza ngokubambisana yeyona nto esisebenzeleyo,” utshilo uSiya emva komdlalo. 
Ngoku iqela likaRassie Erasmus lilungiselela umdlalo obalulekileyo eliza kudibana kuwo neAustralia empelanyanga eNelson Mandela Bay Stadium.  
Lowo iyakuba ngumdlalo obalulekileyo kakhulu kuKolisi ngoba uza kube edlalela phambi kwabantu bakowabo eBhayi. Kufuneka uRassie namakhwenkwe akhe bazame ukuqokelela amanye amanqaku apheleleyo.  
“Icacile kuthi into ekufuneka siyenze. Kufuneka sizimisele kumdlalo ozayo ngoba lo nto isinike impumelelo. Into efunekayo kukusebenza ngokuzimisela nokuphucula indlela esisebenza ngayo.”"	not available
business	Ikhwelo lityala boosomashishini	"OOSOMASHISHINI bayamenywa ukuba bafake amangenelo kumawonga ezoshishino (South African Premier Business Awards) ungaphelanga umhla wamashumi amathathu kweyoMsintsi. 
Amangenelo kula mawonga angafakwa kumabakala aliqela aquka ezobuchwepheshe, ezokuxonkxa (manufacturing) kwanamakhosikazi akwezoshishino. La mawonga azakuba kwityeli lesine kulo nyaka.  
Abaququzeleli bawo lisebe lorhwebo noshishino (dti), Brand South Africa kwaneProudly South African. Iinjongo zawo kukukhuthaza ukugqwesa kwezoshishino, ukudalwa kwemisebenzi kwanoshishino olukumgangatho oncomekayo. 
Ethetha ngala mawonga, uMphathiswa wesebe lezorhwebo noshishino uGqirha Rob Davies uthe: “La mawonga ngawokubulela igalelo lokukhuliswa koqoqosho elenziwa ngabezoshishino kweli lizwe.” 
Ingqonyela yakwaBrand South   Africa, uGqirha Kingsley Makhubela uthi la mawonga akhuthaza amashishini eli ekubeni athabathe inxaxheba kukhuphiswano loqoqosho lwehlabathi. 
“La mawonga akwabonisa intsebenziswano ephakathi kwabezoshishino norhululumente ekubumbeni imbonakalo yoMzantsi Afrika,” kutsho uMakhubela. 
Obambele njengengqonyela kwaProudly South African uEustace Mashimbye uthe: “Ukubanjwa kwala mawonga kusenza sifumane ithuba lokuthumela umyalezo wokuba ukuthenga iimveliso ezenziwe eMzantsi Afrika kwenza ukuba amathuba engqesho azinze, maxa wambi akhule.” 
Iinkcukacha malunga nala mawonga ziyafumaneka ku: www.sapremierbusinessawards.co.za  okanye utsalele ku: 0861 843 384."	not available
sports	UGift noMasuku ngamathemba Amaglug-glug	"Umqeqeshi weqela loMzantsi Afrika labangaphantsi kwamashumi amabini anesithathu, * -Owen da Gama, akawuvali umlomo ligalelo elenziwe nguMotupa noMenzi Masuku,bakhokelele iqela loMzantsi Afrika kwimpumelelo yalo yokuqala.  
Amaglug-glug abethe iZambia ebithande ukuba lushica ngo’3-2 kumdlalo wesibini kwitumente ebizwa ngokuba yi-Under 23 2015 Afcon.  
UMotupa uzibonakalisile ukuba ngenene ungumdlali onobuchule ngokuthi abuye namagowuli amabini kulo mdlalo, elinye lifakwe ngugxa wakhe uMasuku, xeshikweni uMzantsi Afrika ubulandela ngasemva kwiZambia kumdlalo obungoLwesibini.  
Aba badlali baphosiwe ngumdlalo wokuqala [neSenegal] weli qela likaDa Gama kuba bebeyinxalenye ye-Orlando Pirates ebethwe kumagqibela kankqoyi eCaf Confederation Cup yi-Etoile du Sahel.  
Impumelelo yamakhwenkwe eli ibuyise ukuzithemba kwakhona kwaye lo nto iyabatyhala ukuba basebenze ngokuzimisela ukuze babenako ukuzibekela indawo phakathi kwalawo mazwe mathathu azakuthi aphume phambili kule tumente.  
UDa Gama uphawule wenjenje ngala magatyana abafana: “Ndicinga ukuba bekubalulekile ukufumana impumelelo kuba singakwazanga ukudlala kakuhle kumdlalo wethu wokuqala”, utshilo uDa Gama kwikhasi lonxibelelwano leCaf.  
“Samkele abadlali bethu ababini abasuka kwiCaf Confederation Cup kwaye bobabini bafake amagowuli. Ndiyakholwa ukuba aba ngabadlali bethu ababalulekileyo, kodwa ke kuye kwanyanzeleka ukuba siluhlonele noluya khuphiswano lweCaf,” utshilo uDa Gama.  
Ngoku iqela loMzantsi Afrika lizakujamelana ngezikhondo zamehlo neTunisia ebethwe yiSenegal ngo’2-0 ngoLwesibini. Amaqela esizwe amathathu aphume phambili kule tumente azakuthi afumane inyhweba yokumela izwekazi le’Afrika kwimidlalo yee-Olimpiki kwisixeko esikhulu saseBrazil, iRio de Janeiro, kunyaka ozayo."	not available
sports	UMunyai uyayiyeka ibhola ekhatywayo	"Ikapteni ye-University of Pretoria uTebogo Monyai ubhengeze izolo ukuba ubeka phantsi kwibhola ekhatywayo.  
Nangona abantu abaninzi beza kuyo yamanisa nokungaqhubi kakuhle kweqela lakhe into yokuyeka kwakhe, kodwa lo mdlali ebekhe wachaza ngaphambili ukuba le yisizini yakhe yokugqibela kwibhola ekhatywayo.  UMonyai khange afumane xesha laneleyo lokudlala phantsi komqeqeshi uShaun Bartlett. Ngomso uzakudlala umdlalo wakhe wokugqibeka kumaTuks xa eliqela lidlala neHighlands Park. AmaTuks sele ehlile azakudlala kwiNFD kwisizini ezayo, kwaye uMunyai uza kudibana nabaphathi beqela ukuthetha ngekamva lakhe.   
“Sisenomdlalo esiza kuwudlala ngoLwesithathu. Izakuba ngumdlalo wam wokugqibela nje ngomdlali. Ndizakudibana nabaphathi kunge kudala ukuthetha ukuba ndiza kuthini na ukuya phambili. Ndikulungele ukudlala kweliqela kodwa ndisenza umsebenzi owahlukileyo,” uMunyai uxelele amajelo eendaba.   
Le nzalelwane yaseLimpopo iqinisekile ukuba amaTuks azakubuyela kwakhona kwiPSL."	not available
business	Kubanjwe ingqungquthela yoosomashishini eHarry Gwala	"UNDERBURG: UMASIPALA ombaxa iHarry Gwala kunye noomasipala basekuhlaleni badibene kulo msitho ukuza kuphicotha umba wamaqondo ezophuhliso ngoMgqibelo wosuku lolutsha kula mmandla.  
Kuhlale phantsi iHarry Gwala District Summit nalapho bekulindeleke ukuba kusekwe umkhombandlela wokungcina imveliso ephuma kwesi sithili iqhuba kwaye ikhula nangakumbi.  
Oomasipala kunye nesebe lezolimo namaqumrhu abucala bachubelene malunga nophuhliso oluzuzekayo kwesi sithili.  
Kwakhona ezinye zenjongo zale ngqungquthela kukuzoqinisekisa uphuhliso olusuka koomasipala namasebe anje ngezoLimo, iCOGTA kunye nezigaba zabucala eziquka oosomashishini abalulutsha kwezolimo ukuyokutsho koonokontilakha.  
Ngokutsho kukasodolophu womasipala iHarry Gwala, uMluleki Ndobe, iHarry Gwala ayingefani nezinye izithili ezinezembiwa kuzo kodwa kunjalo ibalasele ngophuhliso lwayo.  
“Le ngqungquthela izokusinika ithuba lokuba siqwalasele izimo esijongene nazo koomasipala bethu nakumasebe kwaye sizikhulisa njani iimveliso kumashishini endawo yethu khona ukuze sikhule. Kwakhona kwizigaba zabucala siza kuyiqinisekisa into yokuba libe khona igalelo abalenzayo ukuze kuxhamle ulutsha ngezakhono nanjengoko indawo yethu iphantsi kweeNtaba zoKhahlamba (Drakensberg Mountains) namahlathi amakhulu, nto leyo ingavula amathuba omsebenzi kuluntu,” uqwele njalo uNdobe.  
Umanejala womasipala ombaxa iHarry Gwala, uNandi Dlamini, uthe: “Ingqwalasela malunga neenkonzo zoluntu ingumcimbi ophambili kuthi kwaye sinaso isiqinisekiso sokuba sele siqalile ukwenza iinzame zokuphucula iimeko zamanzi acocekileyo kwindawo ezijongene neengxaki ezikumila kunjalo,” utshilo uDlamini."	not available
health	Kuvulwe indawo enikeza ngobisi lwebele kwiintsana	"Sele iqhuba indawo egcina ubisi lebele ebizwa ngokuba yi ‘The Breast Milk Bank’ kwisibhedlele iMankweng saseLimpopo nenceda abantwana abancanca ibele abangenabazali, nabantwana abanoomama abafunyenwe zizifo ezenza bangakwazi ukuncancisa.  
Injongo yale ‘The Breast Milk Bank’ ikukukhuthaza oomama abasempilweni ukuba bayokunikezela ngobisi labo lebele kwesi sibhedlele, kuzokwazi ukuba kondliwe ngalo abantwana abangakwaziyo ukondliwa ngoonina ngobiisi lebele."	not available
entertainment	Sijonga unyaka emva kokubuya kweGenerations	"Ngunyaka ngoku kususela oko kwabuya iGenerations njenge ‘The Legacy’ emva kokunqumama ixesha elithile. 
Lo mdlalo wakhutshwa emoyeni ekuzeni kuphela konyaka ophelileyo emva kwengxokolo phakathi kwabadlali balo mdlalo kunye nenkampani evelisa lo mdlalo. Wabuya ngomhla wokuqala kuDisemba ka2014.Kwezi nyanga zilishumi elinesibini kuvuselelwe lo mdlalo weGenerations, sele sibone ezininzi ezothusayo,ezonwabisayo kunye nezo zisishiya sinyembezana. 
Phakathi kwezinye izinto, sibone abadlali abaninzi balo mdlalo besishiya, bambi befika. 
Kule veki, umdlali obedlala indima kaSimphiwe (Asanda Foji) simbone esothusa abaninzi emva kokuthabatha ubomi bakhe njengendlela yokufulathela lo mdlalo uthandwa kakhulu. 
Bekhe kwakho neendaba zokuba omnye wabadlali abathandwa kakhulu uVuyo Dabula (Gadaffi) uyawufulathela lo mdlalo. 
UDabula ungene kwiGenerations kunyaka ophelileyo, njengomnye wabo batsha, kususela ukungena kwakhe ebehlala ephakathi kwiingxoxo zekhontraka yengqesho. 
Emva koko kwadula iingxelo ezithi kuyaphela ngoGadaffi, kwaphinda kwakho ezithi akayindawo. 
Kodwa nangona abanye abangavuselelwanga izivumelwano bengabonakali ndawo, uGadaffi usezakuvela inyanga yonke. Ithini na le nto?"	not available
sports	Banikwe izithebe ngokweendawo zabo nguNkomonye!	"Emva kweenyanga ezine abakwicandelo lezeMidlalo, iNkcubeko noLonwabo belinde ukwabelwa imali yekhorona, uMphathiswa uFezeka Nkomonye, ude wazikhupha izithebe ngokwahlukana kwamacandelo.  
Isebe lezeMidlalo, iNkcubeko noLonwabo kwiphondo leMpuma Koloni labekela bucala imali ekwizigidi ezilishumi elinesihlanu leerandi (R15-m) ukuze kuhlangatyezwane nokulahlekelwa kweembaleki, iimbethimanqindi, iimvumi, ababhali nabadlali bemidlalo entlobontlobo yingeniso ukusukela mhla uMongameli Cyril Ramaphosa wathi wanqumamisa iintshukumo zoluntu noqoqosho eKwindla ngenxa yekhorona esagqugqisayo.  
UMphathiswa uthe yimali engaphaya kwezigidi ezithandathu (R6-m) eza kubhatalwa abantu kungekudala. Imali eninzi iya kwabakwicandelo lobugcisa nolonwabo. Abezemidlalo baza kulinda kancinci ngoba kusekho izinto ezisanikwa ingqwalasela ngakumbi emanqindini. 
Wonke umsebenzi wokuqwalaselwa kwezicelo nokwabiwa kwemali wenziwe liqela labantu abazimeleyo. Bekukhokele uMnu Monde Nkasawu (obengusihlalo) esebenza nabantu abafana noChurchill Songezile Madikida, uNjingalwazi uSaule, uMnu Ngonyama, uNksz Ntombozuko Nduku, uMnu Thando Nkulu, uMnu Mkhululi Magada nabanye abaliqela. UMphathiswa uNkomonye uwamkele umsebenzi abawenzileyo nangona bengekawugqibi.  
“Silisebe sixolile linani labantu abafake izicelo zenkxasomali kodwa sinaso isikhalo. Besicinga ukuba siza kufumana izicelo kwezemidlalo ezisuka kummandla waseJoe Gqabi,” utshilo uNkomonye ethetha neli phephandaba eMonti.  
“Khange sifumane nesinye kwicandelo lezemidlalo kodwa sizifumene izicelo kumacandelo afana nawolonwabo nobugcisa. Lilonke sonelisekile yindlela abasabele ngayo abantu. Kuyacaca okokuba babuvile ubunzima kule nto yekhorona,” utshilo uMphathiswa. 
Izicelo zabantu abaninzi zikhatyiwe kuba bengazifakanga ngendlela eyiyo iinkcukacha zabo. Nangona kunjalo, isebe lithe liza kubanika elinye ithuba ukuze beze namaxwebhu afunekayo.  
“Abantu abazifakanga zonke iinkcukacha ezifunekayo. Abanye khange bafake izinto ezifana nezazisi namanye amaxwebhu abalulekileyo. Ezo zinto ziye zasinyanzela ukuba sizikhabe izicelo zabo. Sifuna izinto ezipheleleyo xa umntu esenza isicelo ukuze sikwazi ukubabela kule madlana ishiyekileyo,” uvale ngaloo mazwi uNkomonye.  
Bebonke abafake izicelo zenkxasomali bakumakhulu asibhozo namashumi amahlanu."	not available
entertainment	Ubone uxinzelelo emadodeni, wenza ingoma	"AMADODA aya eba ndlongondlongo ngenxa yoxinzelelo lwengqondo kwaye oku akude kuqondwe okanye kubonwe luluntu, oku kwenze imvumi yeHip-Hop, uLazy Dwayne, akhuphe ingoma entsha ebizwa Pressure. 
Uthi le ngoma kulithutyana isentliziyweni yakhe, kodwa kuthe kusakuvakala iindaba zokubhubha kukaRicky Rick waqonda ukuba akasayi kuwuvala umlomo ngale ngxaki. 
ULazy Dwayne nguLubabalo Mangele onkaba ikwilali yaKwaNdlambe eNgqushwa. ULazy Dwayne, 36, udibene nomculo ngethuba egaleleka ePort Alfred ngo1993. 
Le mvumi ithi amadoda ayabhokoda, ekhwaza ngelifuna uncedo. 
“Abantu bahlala becela uncedo sikhona, kodwa asiziqapheli iimpawu. Ngenxa yezi ngcamango entlokweni yam, isisombululo siye sandifikela, ndakhetha ukwenza le ngoma,” kutsho uLazy Dwayne. 
ULazy Dwayne uthi ukhe naye azibhaqe ephantsi koxinzelelo ekhaya ngamanye amaxesha. 
“Andiqondi ukhona umntu oye azibhaqe engekho phantsi koxinzelelo, nam ndikulo sithetha nje,” utshilo. 
Uthi ungowokuqala ekhaya, kodwa okona kunzima kukubona abantakwabo bephumelela, besebenza nzima behoye imicimbi yekhaya, bekwanakekela abazali. Uthi ngethuba esakhula wayenamaphupha okuhoya ikhaya kodwa ngoku akunjalo. 
“Ndandinamaphupha okubanguYesu Kristu wosapho lwam, ndibakhuphe ebugxwayibeni kodwa ngoku akunjalo. Kubuhlungu, ndiye ndizive ngathi ndisisahluleki,” kutsho uLazy Dwayne. 
ULazy Dwayne waduma ngeengoma ezifana noMajita mo, Izikhalazo zentliziyo nengoma ethi Mahle amantombi nathi yamvulela amathuba okusebenza noKing Kesi. 
Le mvumi iqale ukubanomdla emculweni ngelixa umalume wayo efunda eBhayi ngo1997. 
“Kula nyaka wayeye abuye namakhasethi omculo weRap. Wayeye andishiyele abe mbalwa, kulapho ndamazi khona uTupac Shakur nengoma yakhe ethi Life Goes On. 
“Okona kuhlekisayo ndandingeva kwasiNgesi eso, endandikwazi kukuba le ngoma iyandihlupha kwaye ibuhlungu,” ubalise watsho uLazy Dwayne. 
Le ngoma iyafumaneka kuYouTube nakweminye imingxili yeintanethi."	not available
sports	UPitso Mosimane uthi inye into ebangele iPirates iphume kwiCAF Champions League	"Umqeqeshi weMamelodi Sundowns, uPitso Mosimane, ucinga okokuba ukungabinamava kakuhle kwabadlali yeyona nto echane i-Orlando Pirates ukuze ikhutshelwe ngaphandle kweCAF Champions League. Kwinyanga ephelileyo, iPirates ibethwe yiHoroya AC ngamagowuli amabini kwelinye (2-1) emdlalweni eyalahla kuwo amathuba Amaninzi eStade 28 Septembre Stadium. Yaya emdlalweni iBucs idinga impumelelo emva kokubambana ngamagowuli amabini macala (2-2) neFC Platinum emdlalweni ekwakufanele ukuba iwuphumelele ebaleni layo, i-Orlando Stadium. Emva kokuphuma kweZimnyama kushiyeke iMamelodi Sundowns yodwa kwiChampions League. 
“Idlale kakuhle iPirates. Ukufikelela kwindawo ephume kuyo emva kwexesha elide ingasadlali kwiChampions League – yinto enkulu. Eyona nto eyibethileyo kukungabinabo abadlali abanamava kakuhle. NguHappy Jele, uWayne Sandilands ne-Asavela Mbekile kuphela abadlali abakhe badlala kwiChampions League. Bekubonakala okokuba uThembinkosi Lorch no-Alfred Ndengane abanawo amava,” utshilo uPitso ethetha namajelo endaba eGolu kule veki. Amasandawana alungiselela umdlalo weChampions League onzima ezakudlala kuwo ne-Al Ahly yaseYuphutha, eLucas Moripe Stadium, ngentsimbi yesithathu ngomso (uMgqibelo). 
IDowns iya edabini elinzima kakhulu – kodwa eliza kunika umdla kakhulu ngoba izakube idlala neqela elikhulu futhi elidume ngokugqugqisa yonke iAfrika ebholeni ekhatywayo. Ukudiba kweentshatsheli zezwekazi le-Afrika kuza kutsala umdla wabalandeli bebhola ngoba bafuna ukubona uPhakamani Mahlambi edlala neqela ebelidlalela kwisizini edlulileyo. UMahlambi wathengwa yiSundowns kunyaka ophelileyo kwi-Al Ahly eyamthenga kwiBidvest Wits."	not available
entertainment	Ngubani ofuna ukudlala kwiRhythm City?	"UMDLALO kamabonakude iRhythm City uphantsi phezulu ugqogqa ubuso obutsha obuzakudlala kulo mdlalo.  
Ukungeniswa kwee-audition kuvulwe ngoMvulo (11 April) de kube sekupheleni kweveki. Lo mdlalo ukhangela nabani na ozakudlala indima kaNomalanga, igqiyazana elithetha ulwimi lwesiZulu oluphakathi kweminyaka engama- 21 nama-30 ubudala.  
UNomalanga sisithandwa sikaZolani (Melusi Mbele), nentombi yegqala lomzabalazo nosomashishini wemigodi waKwazulu Natal. 
.Ngubani onokungenela?  
Nawuphina umntu olaziyo olu lwimi, okuleminyaka ifunwayo nesini esifunwayo ngokunjalo.  
.Uhlobo lokungenela? Ii-audition zenziwa emnatheni (online).  
Ungangenela ngokulandela la manyathelo: – Zifumanele (download) umbhalo wee-audition kwaye uzilungiselele ukungenela.  
Ungawufumana umbhalo wokungenela apha (script): Nomalanga audition scenes  
( Iqulethe imimiselo nemigaqo ezantsi ).  
.Zifote udlala oko ukunikwe kwi-script eso usebenzisa ifowuni yakho okanye nasiphina isixhobo sokushicilela , 
.Xhoma i-clip kwi-akhawunti yakho ye-YouTube,  
.Gcwalisa ifomu yokungenela kumnatha wee-audition uze wabelane nge-link yakho ye-YouTube. Apha uzakufumana ilink ekusa kumnatha wee-audition nalapho uyakufumana uxwebhu lokungenela: www.rcauditions.co.za 
 Omawukwazi koku: Ungenza enye yezi ndima zintathu ezikwi- audition script. Abo bakwi-Top 12 bayokuchongelwa i-call-back kumagumbi eRhythm City aseRhawutini kwiveki yesithathu kaTshazimpuzi.  
Abo balishumi elinambini bayokwaziswa ngoLwesine, umhla wa 21  kuApreli 2016 kwaye kwakunyanzeleka ukuba benjenjeya ukusingisa eRhawutini ngoMvulo wama-25th kuEprili 2016. Imali yakho yokugoduka nendawo yokuhlala iyakubhatalwa yiRhythm City ne- etv. Isibhengezo sophume phambili sakwenziwa ngenjikalanga yangoMvulo, wama25 kuEprili 2016.  
Ubani lowo ophumeleleyo uyakuqala ukufota indima yakhe ngoLwesithathu umhla we- 4 kuMeyi.  
Usuku lokugqibela lokufaka amangenelo: Kusezinzulwini zobusuku bangoLwesihlanu umhla we-15 kuEpreli."	not available
sports	UMzantsi uneentshatsheli ezimbini ezintsha	"Imbethimanqindi, uGrand Fourie, owathi wazenzela udumo kubathandi nabalandeli bamanqindi kweliphondo ngethuba wayecela umngeni kwezinye zentshantsheli zeli phondo esingabalula kuzo uVusumzi Bokolo noXolisani Ndongeni kukhuphiswano lwe Premier Boxing League, ngomnye weentshatsheli ezintsha zelizwe loMzantsi Afrika.  
UFourie uthe wathatha le ntshinga yodidi lweSuper-Flyweight kwintshatsheli uWarren Jourbet nongakhange enze ngokwaneleyo uyikhusela kwimijikelo elishumi elinesibini e-Emperors Palace ngoLwesihlanu. 
Lo mlo kunyanzeleke uye kwingxelo zeejaji, nanjengokuba bekungekho mbethi-manqindi efuna ukugoba iphondo, ziwubona ngoluhlobo: 117-111, 116-110, 114-112 zonke ziwunike uFourie. UFourie, oneminyaka eyi-32, waqala ukulwa kudidi ekuhlawulwa kulo ngo-2007, uthe wanyusa umgangatho wempumelelo kwimilo yakhe yayokutsho kwishumi elinesithandathu, ebethwe kwesixhenxe ngelixa edlale ngokulingana kumlo omnye. 
Komnye umlo wentshinga yeCruiser-weight, amatyendyana uKelvin Lerena noDeon Coetzee, abaneminyaka engamashumi amabini anesithathu bakhuphisene kumlo owaziwa nge”Young Guns”, Lo mlo uthathe imijikelo elishumi elinambini. ULerena noqale lomlo kumgangatho ophezulu egibisela amanqindi anomthamo nebekubonakala ukuba ufuna umngqengqisa uCoetzee, uye wazibona sele egxiza igazi nanjengokuba kwimizamo yakhe ebesilwa esiya phambili. Le ndedeba neqeqeshwa ligqala uPeter Smith,  inyanzele kwingxelo yejaji ukuphumelela lo mlo ngelixa ethe wathatha impumelelo yakhe yayokutsho kwimilo elishumi elinambini nalapho ethe wawangqengqisa amadoda izihlandlo ezisibhozo. 
Komnye umlo nobenemijikelo emithandathu kwiTumente ye-African Ring ibambisene neGolden Gloves Promotions eKempton Park,  inzalelwane yaseMdantsane uLudumo Lamati udlale ntanganye noSibo Ngema kudidi lwe-Bantamweight."	not available
health	Isikhalo ngekliniki ‘ehleba’ izigulana	"Umtshana wakhe wabanjwa ngumkhuhlane enobushushu emzimbeni de bagqiba kwelokuba bamse kwikliniki yasePhunzana eTildini eQonce. 
Kwakungomhla wamashumi amathathu ananye kweyoKwindla kulo nyaka yaye emva kokunikwa uncedo lonyango, waphila lo mtshana. 
Kodwa kwiiyurana nje ezingephi, umsebenzi wala kliniki waxelela umntu oseKapa esithi lo mtshana uneCovid-19. OseKapa waxelela amaziyo oseMonti, ze lo oseMonti walusa lunjalo olo lwimi kusapho lwalo mtshana. 
Kodwa emva kweeyurana bebuyile ekliniki, usapho lwalo mtshana lwafumana umyalezo kaWhatsApp kumntu oseMonti efuna ukuqonda ngcono ngeCovid-19 “ebambe” olu sapho. 
“Ndothuka ukuva ezi ndaba kuba mna umtshana wam ndimazi engenaCovid-19 koko ebanjwe ngumkhuhlane. Ndasibuza esi sihlobo sam siseMonti okokuba siyive ngabani le nto, sathi siyive ngomntu osebenza ekliniki,” litshilo ilungu lolu sapho, indoda engafunanga kuchazwa ukukhusela isidima somtshana wayo. 
Le ndoda ithi ngomhla wokuqala kuTshazimpuzi yaya kula kliniki iyokuqonda malunga nalo mba. “Yaba ngunam nawe, bengafuni kumchaza lo mntu uhlebe umtshana wam. Ndababuza ukuba kutheni bengasixeleli ukuba umtshana wam uneCovid-19. Bathi mandibhale iinkcukacha zam ukuze zidluliselwe kumphathi wabo onguNksk. Mgwatyu, kodwa kunanamhla oku, akukho mntu owade wabuyela kum.” 
Isithethi sezeMpilo eMpuma Koloni, uSizwe Kupelo, uthi akwamkelekanga ukuchazwa kwesigulo sesigulana komnye umntu. “Lo nto ihambelana neSolotya loMthetho wezeMpilo kaZwelonke (National Health Act). Lo ofake isikhalazo sicela asebenzise le nombolo 08000 32364, abike yonke into akhalaza ngayo,” utshilo uKupelo. 
Le ndoda ikwathe: “Abantu abaninzi bayayishiya la kliniki baye esibhedlele eGrey eQonce ngenxa yolwimi lwabasebenzi bayo. Into endiyifuna kuNksk. Mgwatyu kukuba andixelele ukuba manyathelo mani aza kuwathatha malunga noku!”"	not available
sports	Unikezele ngenxa yokugxekwa uLionel Messi	"Umdlali ongurhasatsha kwibhola yehlabathi, uLionel Messi, wothuse abantu abaninzi ngethuba ebhengeza ukulahla kwakhe kwiqela lesizwe.  
Le ndedeba yakwaMessi ithathe esi sigqibo emva kokuba iqela lesizwe lase-Argentina libethwe yiChile kumdlalo wamagqibela kankqoyi weCopa America esongwe ngempelaveki edlulileyo. Kubonakala ngathi uMessi akakwazanga ukunyamezela uxinizelelo olubekwe kuye ngabalandeli bebhola belizwe lakhe emva kokuba ephose ipenela. 
“Mna neqela lesizwe sohlukene ngoku. Ndikwenzile konke okusemandleni am. Ukusukela oko ndathi ndadlalela i-Argentina, ndidlale kwimidlalo yamagqibela kankqoyi izihlandlo ezine, iyandikhathaza kakhulu into yokungade kubekho into siyifumanayo. Lixesha elinzima kakhulu eli kum neqela nje lilonke, kodwa ndiyayeka ngoku,” utshilo uMessi kumajelo eendaba. Njengokuba uMessi engumdlali ophambili kwihlabathi ngenxa yomsebenzi awenza kwiqela lakhe laseSpain, iBarcelona, kwiLa Liga, uninzi labantu belulindele enze umsebenzi ofanayo nakwi-Argentina, kodwa ngelishwa izinto azihambanga kakuhle.  
Ilizwe lakhe [Argentina] lelinye lamazwe anembali enzulu ebholeni ngenxa yomsebenzi owenziwa ngabadlali bakudala, kodwa kule minyaka ilishumi idlulileyo izinto khange zilihambele kakuhle ela lizwe. Lo nto ibangele abantu bagxeke abadlali abafana noMessi lo ngobufede obenziwe liqela lesizwe.  
Lizamile ke kambe ilizwe lase-Argentina kule minyaka mithathu ngoba kwi-2014 FIFA World Cup ijike kumagqibela kankqoyi eyabethwa kuwo yiJimani [Germany], kulo unyaka iphinde yadlala kumdlalo wokugqibela kwiCopa America.  
“Kuyandicaphukisa ukuva abantu bendixelela ukuba masizimisele xa sidlala ngokungathi ayibonakali le nto siyenzayo. Kuninzi kakhulu esikwenzileyo sileli qela kule minyaka idlulileyo,” utshilo uMessi ecaphuka."	not available
politics	Abanye bayabhiyoza, abanye bakhedamile	"Uninzi lubhiyozele umhla wamalungelo oluntu logama kukho abo bangasaziyo bangasiboniyo isizathu sokwenza oku. Umhla wamashumi amabini ananye kweyoKwindla yinyanga eyabekelwa umhla wamalungelo oluntu eMzantsi Afrika, kodwa abanye bathi banqwenela izinto ezingcono kunesikhumbuzo. 
Minkana Mkokeli 
“Akukho nto isinceda ngayo le nto yeziholide kuba siyasokola, sidinga imisebenzi, sifundisa abantwana badinga imisebenzi, akukho nto sinokuyibhiyozela okanye sinokukhumbula yona apha. Sifuna isonka etafileni, hayi izikhumbuzo ezichitha imali yabarhafi belizwe lethu, mayitshintshe yonke le nto,” uthethe watsho uMkokeli. 
Linda Mabhulu 
“Andinayo incwadi yesazisi ngenxa yokuba ndalibala inombolo yam yesazisi esalahlekayo, isebe lezekhaya loyiswa kukusombulula lo nto, akukho nto ibhiyozisayo kum kuba ndiyasokola mna, andiyazi nokuyazi nale nto ikhunjulwayo mna, ndive ngabantu kusithwa akuphangelwa namhlanje.” 
Sango Peteni 
“Mna ndijikeleza ndikhangela umsebenzi kuba ndidinga umsebenzi, ndivile ukuba kukho iholide namhlanje, andazi ukuba umntu onjengam angabhiyoza njani, ndikhwele ngetyala ngoku kuloliwe kuba andinamali yokuza apha.” Le ndoda iphila ngohlakula igadi kwingingqi yaseVincent eMonti ingeyaseMdantsane."	not available
health	Uphulukene nemali ethenjiswa umsebenzi womgunyathi esibhedlele	"Intwazana yaseCorhana eMthatha ikhala esimantshiyane emva kokuphulukana nemali engange-R2 000 kulandela igumgedle lokuthenjiswa ngomsebenzi kwisibhedlele saseBhisho ngumntu obezibiza njengoDoctor Khamba. 
Le ntwazana, eneminyaka engamashumi amabini anesithoba, yadibana nalo “gqirha” eteksini eya eLusikisiki kweyoMnga kunyaka ophelileyo.  
Ekuncokoleni, le ntwazana yaxelela lo gqirha ukuba ifuna umsebenzi ongcono nanjengoko yayiphangela kwenye yeevenkile zaseMthatha. 
“Lo mama wandixelela ukuba ungugqirha usebenza kwisibhedlele saseBhisho futhi ukuba ndingamnika i-R400 angandizamela umsebenzi kwicandelo lokukhutshwa kwamayeza (dispensary). 
“Ndamnika lo R400 sanikana iinombolo zomnxeba. Emva koko siqhubile nokuncokola. Lo mama uphinde wandiyalela ukuba ndimnike imali yokuthenga amagxa anxitywa ngamagosa ezempilo kwakunye nemali yokuthenga izihlangu zokusebenza esibhedlele,” kutsho le ntwazana, ecele ukuba lingapapashwa igama layo. 
Le ntwazana ithi bebeye badibane edolophini eMthatha xa izakukhupha le mali. Ngelinye ixesha ikhe yanikwa iinkcukacha zebhanki zokuhlawula le mali. 
“Lo mama waphinda wandiyalela ukuba mandize nesitovu esitsha kwakunye nengubo ukuze ndifike ndingabinangxaki kwindlu endizakuhlala kuyo njengomsebenzi kwisibhedlele saseBhisho,” itsho le ntwazana. 
Ngomhla wesibhozo kweyoKwindla, le ntwazana nalo “gqirha” bade benza idinga lokuba babonane esibhedlele eBhisho. 
“Ekuseni xa ndiphuma eMthatha, ndamxelela ukuba ndisendleleni. Wandixelela lo mama ukuba zenditsale umnxeba xa ndifika esangweni lesibhedlele. Ngenene ukufika kwam esibhedlele ndamfowunela wathi mandilinde uyeza. 
“Ndabona kudlula imizuzu eliqela engafiki, ndabona ukuba mandiphinde ndifowune. Ifowuni yavela ayaphumela. Kunanamhlanje andizange ndiphinde ndithethe naye. Ndaxelela abasebenzi besi sibhedlele ndibuzisa ngalo ‘gqirha’. Umnqa kukuba bathi abamazi. Ndandingenayo imali yokujika, ndizixelele ukuba ndiza emsebenzini. 
“Abasebenzi baseBhisho bandinika imali yokujika, yabe ibuhlungu kakhulu intliziyo yam,” kutsho le ntwazana. 
Le ntwazana ithi rhoqo xa ifowunela lo “gqirha” ifowuni ayiphumeli okanye ibanjwe ngomnye umntu. 
Ngenxa yokuthenjiswa ngomsebenzi esibhedlele, le ntwazana yabeka phantsi kumsebenzi wayo kwivenkile yaseMthatha. 
Umama wexhoba uthi ixhala lakhe kukuba uyeke umsebenzi wasevenkileni kuba ebejonge lo karhulumente umntwana wakhe. 
Ixhoba liye layokuvula ityala kwisikhululo samapolisa aseMaderia eMthatha, nalapho athi aye amapolisa athi akukho tyala kuba imali ebemnika ngokwakhe kwaye bebenesivumelwano. 
Isithethi sesebe lezempilo uSizwe Kupelo uthe: “Sicela abantu bakuthi ukuba bayazi ukuba xa isebe linezithuba zengqesho ezigunyazisiweyo, oko sizakupapasha kumaqonga ethu agunyaziweyo kwanakumaphephandaba.” 
UKupelo uthi wonke umntu ohlawula imali komnye umntu kuba efuna umsebenzi, makayazi ukuba uzibandakanya kubuqhophololo. 
“Sikhuphe isilumkiso, sixelela abantu ukuba baqaphele izithuba zengqesho zomgunyathi ezipapashwe kuGumtree. Isebe lezempilo soze lifune imali emntwini xa lizakuqesha. Ofuna amathuba engqesho makathi gqolo ukutyelela umnatha wethu ku: www.echealth.gov.za,” kutsho uKupelo. 
Ukanti nesithethi sesebe lemisebenzi uZiphozihle Josefu ebengekaphefumli kumyalezo ebethunyelelwe liSolezwe ekubeni, acebise ulutsha ngokuthi bangayiqaphela njani imisebenzi yomgunyathi. 
I’solezwe limtsalele umnxeba amatyeli aliqela lo “gqirha” eyibamba ifowuni kodwa engathethi."	not available
politics	Ingxaki yeMpuma Koloni ayoNkciyo nkokeli yam…..Manxadanxada!	"UTat’uJacob Gedleyihlekisa Zuma (obekade enguMongameli woMzantsi Afrika) uthethe into ndayiva mna izolo ngethuba esiwisa ithetho yakhe kwinkonzo abeyenzelwe eNkandla. Uthe uThixo wasibeka apha kwilizwekazi le-Afrika thina bantu abamnyama. Ayikho inyaniso eyogqitha leyo. UThixo wasidala, wasinika indawo yokuhlala neendlela zethu zokuphila ezizezethu emasiphile ngazo. Ndibhala le ncwadi nkokheli yam – Manxadanxada (Nkulumbuso Phumulo Masualle) – ngoba ndicinga ukuba uzikhathaza ngento yokugqibela zibe bezikhona iingxaki ezifuna ingqwalasela yakho buqu ekhawulezileyo – kodwa ongazihoyiyo. 
EMthatha kukho umlo wooNoteksi oneminyaka eliqela eliqela uqhuba phakathi kwemibutho emibini – zange kubekho ngenelelo olucacileyo olusuka kuwe ngqo njengenkokeli yabantu beli phondo. Ukuba ubuyinkokeli efana nomphathiswa uPanyaza Lesufi kwiphondo laseGauteng, ngesesikhathule kwizinto ezininzi ezisixakileyo. Iingxaki ezivelayo kwisebe lakhe uPanyaza uya ngqo ngokwakhe – apha eMpuma Koloni ayenzeki ncam lo nto. Kwiinyanga ezidlulileyo zema ngxi iinkonzo zoluntu ngenxa yoqhankqalazo kumasipala waseNgcobo. IBhiso yabukela ikude ixesha elide, nawe ubonakele kwakubulawa amapolisa eNgcobo nakwezi veki ziphelileyo. 
I’solezwe lesiXhosa lapapasha ibali ngo-2016 lomntwana oyintombazana owayengafuni ukuya esikolweni ngenxa yokungcungcuthekiswa ngutitshalakazi owayesithi uyathakathaka. Isebe lezemfundo lathi liyayiphanda lo nto – asizazi iziphumo zolo phando nangoku. Kwezi nyanga zidlulileyo, umbutho othile wenze uvavanyo lwezifo ebantwaneni besikolo eBhayi ngaphandle kwemvume nabazali babo. URhulumente wakho zange wenze nto ngalo, abo bantu benza loo nkohlakalo benza unothanda apho bakhoyo nangoku. Kwiveki ephelileyo, I’solezwe lipapashe ibali labantwana besikolo neetitshala zabo ezigcwala amathafa ngenxa yokuswela amagumbi wangasese – uthe cwaka Mnu. Masualle. Bendingakwazi ukuba uyakwazi ukuthatha izigqibo ezikhawulezileyo, ndikubone apha kule nto yeNkciyo endingayaziyo ukuba yintoni ingxaki yenu kuyo. 
Ekuqaleni kwale veki kuthe gqi umboniso oshicilelweyo obonisa amantombazana axhentsayo athe hatya iinkciyo ezinqeni. Iingxelo zamajelo eendaba zithi wena Nkulumbuso uyalele ukuba kubekho uphando olukhawulezileyo omalenziwe nguMnu. uMandla Makupula. Ndiyaqonda ke ukuba loo ntshukumo yakhe iphenjelelwe sisankxwe esenziwe ngabantu abathile ekuhlaleni. Ingxelo ithi kukhalazelwa umxhentso wamantombaza kubonakala iimpundu. Ayizigqumi iimpundu inkciyo ngokupheleleyo – leyo yindlela eyenziwe ngayo kwaye abaxhentsi bayayazi lo nto. Bakhona ke abelungu abamnyama okanye abantu abagqobhoke kakhulu abathi bakubona izinto abangaziqhelanga bafundekele ibe ngathi ilizwe lifile. Akukho sizathu sakugxuma kangaka…. Ngoba yeMpuma Koloni ayonkciyo nkokeli yam, Manxadanxada! 
Iintombi zomxhentso zisezingqondweni. Ziyayazi la nto beziyenza kwaye akukho nto zikhale ngayo zonke. Umgaqo-siseko weli lizwe uvumela wonke umntu ukuba aphile ngendlela afuna ngayo. Into esiyibona kula mboniso yinxalenye yenkcubeko yethu – ngubani ke ngoku lo uza kusixelela indlela emasiphile ngayo ngo-2018? Abantu abangawuthandiyo umxhentso weentombi ezifake iinkciyo makakhangele enye into ayithandayo. Noko sidiniwe ngoku yile genge ifuna kuphilwe ngendlela yayo. Ukuba kukho umntu othi la nto yeyakudala, ayinandawo kule mihla – makasinyamezele thina sisabambeleleyo kwizinto zabantu. 
Inene, ukuba ingqobhoko ibinazo iimpendulo zeengxaki esithubeleza kuzo kobu bom esibuphilayo – eli lizwe ngelizolile futhi ngesiphila ngoxolo nemvano. Inkcubeko yethu ngeke ibulawe ziinkokeli ngenxa yengxolo yabantu abathula bathi cwaka xa kuvezwa abantu abahambaze yonke imihla kumaphephandaba nakoomabonakude. Zininzi kakhulu izinto esizibonayo kwezi ntsuku ezihlasimlisa umzimba – kodwa siya nyamezela ngoba savuma ukunyamzelana nokuhlonipha izinto zabantu ngokwahlukana kwenkcubeko yabo kweli lizwe.  
Nceda ubaxelele bonke abantu abahewula inkcubeko yethu ukuba ngeke siziyeke izinto zethu ngenxa yenkgqobhoko [yabo] ephambeneyo nentlalo yethu. Abantu abacinga ukuba ingqobhoko yeyona esakungena ngayo ezulwini bayazikhohlisa. Ingase iphele ezingqondweni zabantu abaphila ubom beengcungcu le nto yokucinga ukuba abanye abantu abanayo ingqondo yokucinga okanye abakwazi ukuzikisa ukucinga. Silapha ku-2018 ngoku neengxaki kwintlalo yethu esingakwaziyo ukuzisombulula ezifana nokubulawa kwabantu abangoomama nabantwana, urhwaphilizo, ulawulo oluheshe-heshe – ekufaneluba sichitha ixesha namandla wethu kuzo. Asiyenzi lo nto, kutheni? 
Iinkokeli zethu ingase zisukumele izinto ezibalulekileyo. Abantu baseMthatha basengxakini oko kwathi kwavalwa iindawo zooNoteksi ngenxa yodushe olwavelayo. Ngenxa yolo dushe; abantu ngoku bayasokola. Kweyam ilali phaya eDutywa asinayo indlela namanzi acocikile. Ukuba bangeva ukuba izinto uyakwazi ukuzikhawulezela ngolu hlobo, bangabuza ukuba kukhethwa ezabatheni na iingxaki zabantu kweli phondo. Inkcubeko yethu thina bantu abamnyama ngeke siyilahle kuba sisoyika ingxolo yabantu abangazaziyo nokuba bangoobani. Sonke sinamalungelo okuphila nokwenza izinto esizithandayo singabantu baseMzantsi Afrika."	not available
entertainment	U-Andile uya kunomathotholo	"Odume koomabonakude njengomsasazi * -Andile Ncube uzibandakanye nesikhululo sikanomathotholo iRadio 2000 njengomsasazi wezemidlalo. 
UNcube ungena ezihlangwini zika-Victor Khasu kwinkqubo ethi Game On, nesasazwa phakathi kwentsimbi yesithandathu neyesixhenxe malanga phakathi evekini. 
Okhonyayo kwiinkqubo ze-Radio 2000 uSiyanda Fikelephi uzingqinile iindaba zokuba ngokwenene uNcube okwangumbhexeshi wenkqubo yezemidlalo uLaduma kuSABC 1 uqale ukusasaza le nkqubo ekuqaleni kuka-Julayi. 
UFikelephi uthethe wathi :“Siqashe * -Andile kuba besikhangela oyena mntu unamava ezemidlalo kunye neqonga losasazo. U-Andile ube ngoyena mntu.” 
Ukwathi uKhasu akagxothwanga, koko wenziwe umdidiyeli ophezulu. 
Kunyaka ophelileyo, uNcube wayesasaza inkqubo ebizwa X-Factor South Africa. 
Ukanti ukwagushe amava okusasaza kwizikhululo ezifana noo-5 FM, iBreakfast Show kwi-Tru FM, nenkqubo ye-SABC 1 yomculo uLive."	not available
health	Bafumene iilayisenisi zokuqhuba abakhubazekileyo	"ULulama Ntandazo Sabani welokishi iReeston kwakunye noZamani Xebe welokishi iDuncan Village eMonti, bathi ukufumana kwabo iziqinisekiso zokuqhuba kufana nephupha  kubo, kuba bebengazi ukuba bangaze babe nazo ngenxa yesimo abakuso sokukhubazeka. 
Esi sibini sibenenyhweba yokubakuqeqesho lwenkqubo yeDisability Economic Empowerment Trust (DEET) ibambisene noEngen nejongene nokuncedisa abo baphila nenkubazeko ekubeni bafumane izakhono zokuqhuba izithuthi. 
Aba bapase ngale nyanga ibekelwe ezothutho (Transport Month). 
USabani wazalwa enengxaki nto leyo yambangela ukuba anqunyulwe umlenze, uthi kuza kumvulela iminyango emininzi ukufumana kwakhe le layisenisi. 
“Ndiyavuya ngokupasa kwam le layisenisi. Oku kuza kuthi kundivulele iminyango ebikade ivalekile. Ukukhula kwam ndandisoloko ndisithi umntu onjengam onomlenze omnye akasoze ayiqhube imoto, kungoko ndibulela kuEngen nakuDEET ngokuthi bandinike eli thuba lokuziphucula nokuzithemba,”  utshilo. 
UXebe yena wafunyanwa sisifo sepoliyo sele ezihambela ngeenyawo zakhe zombini. 
“Ngokufumana kwam esi siqinisekiso kuthetha ukuba ngoku ndizokwazi ukukhangela amathuba omsebenzi. Abantu ekuhlaleni banento yokucinga ukuba umntu okhubazekileyo akanakuqhuba moto, kodwa ngoku ndinguyelo nelayisenisi yam,” uthethe watsho. 
Le nkqubo apha eMpuma Koloni iphehlelelwe kunyaka ophelileyo, kumanye amaphondo afana neLimpopo, Mpumalanga kwakunye neFree State sele iqhuba. 
UManejala Jikelele kwaEngen nokwakweNxibelelwano, uKhalid Latiff, uvuyisene nesi sibini saseMonti kwakunye nabanye abaqhubi abaphumelele kolu qeqesho bafumana iilayisenisi zabo. Uthi le nkqubo yabo noDEET, iqinisekisa ukuba abakhubazekileyo bayakhathalaleka de babe bagqiba ixesha labo kuqeqesho. 
“Inkqubo yelayisenisi inawo onke amalungiselelo afana nokubhukishelwa, ukuncediswa, kwaneeyure eziyi20 zokubasebaleni ufundiswa ukuqhuba,” utshilo uLatiff. 
“Injongo kukuphakamisa abaxhamli abayi20 kwiphondo ngalinye ngezi zakhono.” Utshilo uLatiff."	not available
politics	‘Ubutyebi busaxhanyulwa ngabathile kweli lizwe’	"“LIWONGA ukuzalelwa kwisizwe samaqhawe amabini aphumelela iimbasa zoxolo anguNelson Mandela noDesmond Tutu.” 
Oku kuthethwe nguMongameli weSizwe uCyril Ramaphosa ngelixa ebesothula intetha yakhe kwiDesmond Tutu Peace Lecture ebibanjelwe eArts Cape kule veki. 
“Yinto ekufanele ukuba sizingce ngayo singabi nekratshi, sibenentobeko kwaye siyilandele sisisizwe. Njengabemi boMzantsi Afrika sinenyhweba yokubandakanywa nala maqhawe ehlabathi, awaziwa ngegalelo kumzabalazo de avunywa lihlabathi liphela ngokuzisa uxolo nozinzo kweli lizwe,” utshilo. 
URamaphosa uthe uMandela noTutu banika ithemba, hayi kuMzantsi Afrika kuphela, apho kwakugquba ubandlululo ngokobuhlanga kodwa nakwinginginya yabantu kwihlabathi liphela abanqwenela ingomso elinoxolo nozinzo. 
“Liwonga kum nenyhweba ukothula le 8th Annual Desmond Tutu International Peace Lecture. Ukususela oko yasekwayo, isetyenziswa njengendawo yokuxoxa banzi ngomzabalazo wokuzisa uxolo nobuntu ehlabathini. Ngoko ke ndivumeleni ndivakalise umbulelo ongazenzisiyo kuArchbishop Emeritus Desmond Tutu ngokuchitha ubomi bakhe esebenzela uxolo, imvisiswano nobulungisa,” utshilo. 
Uvumile ukuba alunakubakhona uxolo ehlabathini bengekalingani abantu ngokwempucuko. 
“Alukho uluntu olunganoxolo ngaphandle kokuba bonke abantu banganamalungelo alinganayo. 
SinguMzantsi Afrika, siyayazi ukuba uxolo ayikokungabikho kweemfazwe kodwa nokungabikho kobulungisa. Kusekho izigidi zabantu bethu abasaphila phantsi kwendlala, abangabandakanywanga ezimalini. 
Asinakuthetha ngenkululeko yokwenene xa amalungelo aphantsi komgaqosiseko ezempilo esemgangathweni, imfundo esemgangathweni, izindlu ezindilisekileyo nococeko zixhanyulwa ngabambalwa. Asinakuthetha ngenkululeko epheleleyo xa ubutyebi belizwe buxhanyulwa yi10% kuphela.” 
Uthe asinakuthi ifikile inkululeko kubantu bonke de kulungiswe inkohlakalo yorhulumente wobandlululo owafaka inqatha emilonyeni yabantu abambalwa. 
 “De silungise oko ngokuthi sakhe isizwe apho ubutyebi nomhlaba buza kwabiwa ngabantu bonke, asinakuzingomba izifuba sithi lukhona uxolo,” utshilo."	not available
entertainment	Ukhutshwe emoyeni umsasi ebhidwe ziintsuku!	"ULWESIHLANU makafane nomnye, gxebe uLwesine. Iintsuku azibhidanga thina kweli phephandaba nje kuphela, bekunjalo nakumsasazi omtsha woMhlobo Wenene FM, uSamora Mangesi, ekuvakala ukuba ukhutshwe phakathi emoyeni etyholwa ngokuqhuba amatakane ngabo bebemphulaphule. 
UMangesi, odume njengomsasazi weRGB yeSABC1, uqale kwiveki engaphaya kwale iphelileyo ukubangumsasazi woMhlobo Wenene, kule mpelaveki siphuma kuyo besenza inkqubo yakhe yesibini eqeshiwe. 
Kule nkqubo ithi Iqonga Labatsha, kuthiwa ungene sele evakala ukuba ngenene “impelaveki bifana nenye” kuye. 
Abaphulaphuli ababhale kumakhasi onxibelelwano bebetyhola lo msasazi osasaza ekwistudiyo esiseRhawutini njengothe “vram kamnandi zinyembezi zikaSis’ Vitoliya.” 
Abanye babe nosizi ngelithi uyenza njani uMangesi le mpazamo nanjengoko esemtsha kulo msebenzi. 
Kwabambalwa ababhale kuTwitter bathe: 
I’solezwe lesiXhosa libuze uMphathi woMhlobo Wenene FM uLoyiso Bala ngesi siganeko, noye walithumela kuMlomo weSABC. 
“Abaphathi boMhlobo Wenene FM bayangqina ukuba umba ophathelene noMnu. Mangesi usephantsi kophando, kwaye abaphathi abayi kuphefumla ngoku nanjengoko le nyewe iphakathi komqashwa nomqeshi,” kutsho uGugu Ntuli oyiNgqonyela yeMicimbi yeQumrhu neeNtengiso eSABC."	not available
politics	Bazakuxhela inkomo egameni likaMkolo	"ABAXHASI nabalandeli bakanobhala onqunyanyisiweyo weANC eBuffalo City, uPhumlani Mkolo, bathi balindele ukuxhela inkomo xa le nkokeli iphinda ivela kwakhona kwityala lezityholo zobuqhophololo etyholwa kulo kwakunye nabanye. 
UMkolo kwakunye nalowo ebesakuba nguSodolophu waseBuffalo City uZukiswa Ncitha, obesakuba lisekela likaSodolophu uThemba Tinta, uceba weANC uSindiswa Gomba, obesakuba ngusomlomo waseBCM uLuleka Simon-Ndzele, uOndela Mahlangu, Zintle Nkuhlu, Viwe Vazi, Nosiphiwo Mati kwakunye noDean Fanoe, batyholwa ngokubhunyula izigidi zeerandi zemali eyayihlelelwe ukubamba umsitho wenkonzo yesikhumbuzo yokubhubha kukaNelson Mandela ngo-2013. Yimali ebalelwa kwi-R5.9 yezigidi zeerandi ekutyholwa ukuba yabhunyulwa ngabarhanelwa. Abarhanelwa bebevelile kwinkundla kamantyi waseMonti ngoMvulo, ze lahlehliselwa umhla wesithandathu kweyeSilimela ityala labo. 
Nanjengoko kuhlala kusenzeka, abaxhasi nabalandeli bakaMkolo bebengxange phambi kwenkundla bevuma amagwijo abonisa ukuxhasa le nkokeli. “Ngomhla wesithandathu kweyeSilimela ndiza kuxhela inkomo ndibhiyozela ukukhutshwa kukaMkolo. UMkolo akanatyala, ufakwe kulo mrhiba kuba esiliwa isiqu,” itshilo enye indoda ebiyi nxalenye yegquba elixhasa uMkolo. Le ndoda yalile ukunikeza igama layo isithi yoyika “ukuqatshelwa okungeyomfuneko” ngabo bachasene noMkolo."	not available
sports	Ukubaleka buguqule ubomi bam, utsho uPhoswayo waseNgcobo	"Icandelo lezembaleki ayiseyiyo indawo yokhuphiswano phakathi kweembaleki nje kuphela, ngoku yindawo eguqula ubomi. Olu luluvo lwembaleki yaseNgcobo, uNksz. Faniswa Phoswayo, owaqagqiba kwelokuba abe yimbaleki eminyakeni egqithileyo ngenxa yengxaki yempilo awayenayo. Emva kweminyaka emithandathu eyimbaleki, uPhoswayo akazisoli ngesigqibo awasithathayo. “Ukubaleka asinto endakhula nayo. Ngenxa yomzimba omkhulu endandinawo, ndathi makhe ndizame apha kwicandelo leembaleki ukuze ndehlise umzimba wam. Ethubeni kodwa ndakuthanda ukubaleka ndatsho ndayimbaleki,” utshilo uPhoswayo encokola neli phephandaba. Uyakwazi ngoku uPhoswayo, 39, ukumelana noxinezelelo lokuba ngumzali, umsebenzi nomama wekhaya ngoba ukubaleki kuyithatha kuyibeke endaweni elungileyo. 
“Ukubaleka kundincedile kakhulu ebomini bam. Njengomntu osakhulayo, zininzi izinto eziphazamisa iingqondo zethu. Ukubaleka kwenza ingqondo izinze ukwazi nokuziphepha izinto ezingaphazamisa impilo yakho. “Xa ungumntu obalekayo awubinawo umvandedwa. Ingqondo yakho yakho ayithathi yonke into engenamsebenzi. Ubasempilweni xa ungumntu obalekayo futhi uyakwazi ukulawula okwenzeka emzimbeni wakho,” utshilo uPhoswayo ongumsebenzi karhulumente kwisebe lobulungisa eNgcobo. Njengokuba ukuba yimbaleki iyinto awade wayamkela, uPhoswayo sele ebaleke kwimidyarho yeembaleki eliqela ekuqala iMaster Marathon kwaye usazimisele ukuya nakwiComrades Marathon. 
“Mna ndiyakuthanda ukuya emidyarhweni yeembaleki ngoba ufumana ithuba lokudibana nabantu abasuka kwiingxaki ezifana nezakho. Uyakhula njengembaleki xa ungumntu ohambayo. Indlela obaleka ngayo iyatshintsha ngoba ufumana inkuthazo kwabanye abantu. Into endiyifunayo ngoku kukubaleka iComrades Marathon. Kangangoba ndilungiselela yona ngoku. Ngoku besibaleka kwiMasters Marathon, ndakwazi ukwenza ixesha elifunwayo kwiComrades Marathon. Ukubaleka iCamrades Marathon yeyona ebalulekileyo xa uyimbaleki,” utshilo uPhoswayo."	not available
entertainment	OwaseMpuma Koloni nguBen 10 waKwaMashu	"Mhlawumbi kudala uzibuza ukuba ngubani lo Ben 10 kaMam’ uMadlala othetha isiXhosa kuZalo, ngethamsanqa I’solezwe lesiXhosa limkhangele lamfumana esaxakekile kwezo zitalato zakwaMashu. 
Eli tyendyana nguOthembele Nomgca, inzalelwane yaseBhungeni, eFlagstaff eMpuma Koloni. 
UNomgca, ominyaka engama20 ubudala, udlala indima kaBongz kulo mdlalo oboniswa rhoqo ngokuhlwa phakathi evekini kwiSABC 1. 
UBongz lo, owaqala ukubonakala kuZalo kunyaka ophelileyo, nguBen 10 omtsha kaMam’ uMadlala kulo mdlalo othandwa kunene eMzantsi Afrika. 
UBongz ligatyana lomfana ovela emakhaya eMpuma Koloni, ebaleka impathombi yabazali bakhe, ugaleleka kwelaseThekwini ngelifuna ukuzibophela amaxonya ukuze naye abe ngumntu ebantwini. 
Akukho nto ubomi basesitalatweni obungamfundisanga yona. 
UNomgca, oqale kunyaka ophelileyo ukubonisa isakhono sakhe kuZalo, udlala indima yakhe yokuqala ngqa kumabonakude. 
Akuphumelela iMatriki ngo2017 eKokstad eminyaka ilishumi elinesithandathu, uNomgca wakhetha ukuyokwenza izifundo zeDrama and Production eDurban University of Technology (DUT), apho wayesabela kubizo olwamfikela ekuGrade 11. Kulapho aye wadibana nabanye abadlali bakamabonakude abaziwayo abafana noWiseman Mncube (Sibonelo kuZalo) noThobani Nzuza ( owayenguKhehla kuZalo). 
Ubalisa athi ukhule engenamnqweno wokuba ngumdlali kamabonakude. 
“Bendizithandela umculo nombhoxo. Kodwa phaya kuGrade 11 ndanento ethanda ukubukela Ityala lamawele, ndilinganise umlinganiswa onguPhekeza esikolweni, lwaqala apho ke uthando lwalo msebenzi ndiwenzayo ngoku,” kutsho uNomgca. 
Kunyaka kaNomgca wesithathu eDUT, uye wazifumanela iMizan Casting Agency, oku kuye kwangunobangela wokuba afumane indawo kuZalo. 
“Ndandisele ndizixelele ukuba ndibuyela ekhaya eMpuma Koloni kuba yayiza kubayiLockdown. Kodwa ndaye ndathathwa kuZalo emva kokuya kuvavanyo (audition). Indima kaBongz ngoko yayingeyomfana nje ozizamelayo, othengisa iimpahla,” kubalisa uNomgca. 
Uthi ukungasokoli ukungena kuZalo kwamenza wasithemba nangakumbi isakhono sakhe. 
Uthi ukudlala noomakhwekhwetha ebekade ebabona kumabonakude abafana noWiseman Mncube, ooJet Novuka nooBaby Cele kumenza azive ethobekile. 
“Ndiziva ndithobekile, kwaye ndinoloyiko, ndingakholelwa ngamanye amaxesha oku kuyenzeka ngokwenene,” kutsho uNomgca. 
Uthi usondelene nabo kakhulu oogxa bakhe nanjengoko engumntu othanda wonke umntu. 
“Ndivana nabo nabasebenza ngemva nanjengoko ndinomnqweno wokuprodyusa nam ngenye imini,” utshilo. 
UNomgca uthi ukudlala indima kaBen 10 kukhona okumfundise kona. 
“Kundifundisa ukuba abantu bohlukile, uthando alunanto yakwenza neminyaka yokuzalwa kwaye umntu angathanda nokuba ngubani, mngakanani, ngowesiphi isini,” kutsho eli tyendyana, nangona lisithi lona belingeke lithandane nomntu ongangoMadlala njengoBongz. 
Uthi khange akufumane kunzima ukudlala njengoBen 10 womntu omdala kuye nanjengoko efumene uqeqesho lokuqheliswa oku, ekwathi noNtombifuthi Dlamini odlala njengoMadlala umenzela umsebenzi olula nanjengoko bencokola amaxesha amaninzi. 
Ukwathi xa lifikile ithuba lokuphuza uMadlala akayi kubamba mzimba okanye akubone kunzima nanjengoko uza kube esenza oko kulindelekileyo kuye emsebenzini. 
Eli tyendyana lithi akukabikho ndima apho kufuneka bephuzene noMadlala nanjengoko iselixesha leCovid-19. 
UNomgca, oligqibelo kubantwana abasixhenxe, oosisi abahlanu nomntakwabo, uthi nguye nomntakwabo abalandele ikhondo lobugcisa. 
Umntakwabo uMasithembe yimvumi yomculo weOpera ekwadlala ipiyano nemarimba. 
Uthi abazali bakhe bamvumela ukuba ayokufunda izifundo zeDrama noxa nje babenomqweno wokuba enze izifundo zomthetho. 
UNomgca ukwaqeqesha italente esakhasayo eMizan Casting Office eThekwini, esebenza noLindokuhle Masondo noTumisang Bosuga, bencedwa nguMlawuli weMizan uThemba Zuma. 
Uthi umzuzu nomzuzu awufumanayo ubulela amandla oMdali nanjengoko ekhule engumntwana obekhathaza ngokwempilo. 
Uthi okona ohluke kango kuBongz amdlalayo kukuba yena uyawoyika amantombazana, ukugqula intombazana kunzima kuye. 
“Yeyona nto ndikhule ndiyoyika,” utsho efile yintsini. 
“Ndiyakuthanda ukuthetha nokonwabisa abantu, leyo yinto endicinga ukuba sifana ngayo noBongz.” 
Ungamlandela uOthembele kumakhasi onxibelelwano. 
KuFacebook: @Othembele Nomgca kuIG: @othembele_diba_nomgca okanye ubukele Uzalo kuSABC1 ngo20:30 phakathi evekini."	not available
health	Iziphumo eNgqushwa: Abahlali 12 – Urhulumente 6	"IMIDLALO ivaliwe ngenxa yentsholongwane yeKhorona, kodwa ungafunga uthi bekudlalwa ibhola ekhatywayo kwilali yaseWesley eNgqushwa phakathi kwabahlali norhulumente, indebe edlalelwayo izimfuno zabahlali. 
Urhulumente wenze uluhlu lwabantu abathandathu baseWesley athi baza kuxhamla kwiipasile zokutya kweli xesha lokuvalwa kweentshukumo elizweni, kodwa abahlali babone ukuba eli nani lincinane kakhulu ze baphosa esivivaneni kwathengelwa iintsapho ezilishumi elinesibini ukutya. 
Ulutsha lwale ndawo lithe lakubona ukuba “luyakrokrisa” olu luhlu lwenziwe ngurhulumente, lwaqalisa ingxoxo kuWhatsApp. Ngokungqubanisa iintloko nabezoshishino, babethe imali ekwiR9 850 bathenga ukutya. 
“Ngokujonga kuluhlu ebelutyunjwe nguSASSA, gabula Ceba, sithe sakujonga olo luhlu safumanisa ukuba luyakrokrisa noko masenze ingxoxo kuWhatsApp ze wonke umntu onomdla onento anayo agalele engxoweni,” kutsho omnye wabaququzeleli, uXola Tobi. 
“Sikhethe abona bantu esibabonileyo ukuba ngabona badingayo xa uthelekisa nolu luhlu ebeluthunyelwe nguSASSA lwabantu abathandathu. 
“Imali ibethwe ngoosomashishini, ulutsha oluphangelayo nolungaphangeliyo. Imali eqokelelweyo ibiyiR9 850. Sisaqhuba!” kutsho uTobi. 
Omnye wabaxhamle kwesi sisa, uNokwanele Njongi (51), wenze umbulelo emva kokufumana le nkxaso ngokutya. Uthi oku kutya kuze ngexesha elibalulekileyo nanjengoko kuza kumnceda ukuba ondle usapho lwakhe ngeli xesha likaxakeka. 
“Siyayivuyela le nkxaso ngokutya. Iza kwenza umahluko kubomi bethu. Ezi pasile zokutya zinokutya okuninzi okuza kubangela ukuba usapho (lakowethu) lubenokutya into engangenyanga,” utshilo uNjongi. 
Omnye wabaququzeleli uAsanda Ncanywa, uthi badibene namabali alusizi kule lali. “Uninzi lwabantu abaphangeli, eminye imizi ayinabazali into eye inyanzele ukuba (abantwana) baye kwizihlobo bekhangela into abaza kuyitya. Abanye kunyanzeleka ukuba bazule elalini bekhangela ukutya, besophula imithetho yeLockdown.”"	not available
politics	Usekela Mphathiswa unkule inkosikazi kwindawo yentselo	"Uluntu loMzantsi Afrika ingakumbi olo lukumaqonga ezonxibelelwano afana noFacebook noTwitter luyanxakama lusithi uSekela Mphathiswa weMfundo ePhakamileyo uMduduzi Manana makehle esikhundleni kulandela ukubethela oogqirha nezicaka inkosikazi kwindawo yentselo eRhawutini ekuseni ngeCawe. Le mbambano, kwindawo yentselo iCubana eFourways, kurhaneleka ukuba iphenjelelwe ngumba wogqatso lobuMongameli kwiANC apho uManana kuvakala ukuba ebengavisisani noMandisa Duma.   Kukwatyholeka ukuba uManana ucatshukiswe yinto yokuba uDuma umbize ukuba yigeyi. Kulapho aqale ukuyitshuxa le nkosikazi apho kuthwa uyibethe yayokuwa phantsi eyayitsala nangeenwele. Intatheli yeSABC uLumko Jimlongo, othi ebekhona ngethuba kusenzeka esi sehlo, ubhale kuFacebook naku-Instagram wakhe esithi uzamile ukunqanda kodwa wabuzwa nguManana ukuba unqanda xa engubani yena. Ityala lokonzakalisa livuliwe kumapolisa aseDouglasdale, ngokokutsho kukaVuyo Mhaga, osisithethi kuMphathiswa wamaPolisa uFikile Mbalula. 
                                                   Kodwa uluntu luthi uManana makakhwelele kwisikhundla sakhe, bebanga ngelithi ukubethwa kwamakhosikazi akunandawo kuMzantsi Afrika. Bakwathi uManana ukwenze oku ngenyanga yoomama, ebekelwe bucala ukujongana nokhuseleko kwaneemfuno zamanina. Kushicilelo oluthubeleza kumakhasi onxibelelwano, uManana uvumile ukuba umbethile uDuma. “Uma engithuka athi ngisisitabane ngimshayile ngempama.”   Umsasazi weAlgoa FM uJeff Moloi ubhale kuFacebook wakhe: “Ukuxhatshazwa koomama [kwakunye nentiyo kwabo bathandana besisini esinye]. Bekumnandi ukwazi ngawe Mhlekazi, Sekela Mphathiswa!” Omnye umsasazi u-Eusebius McKaiser, kuTwitter wakhe, uthe: “Ngaphandle kokuba u #MduduziManana uyaphika ukuba lilizwi lakhe eli likushicilelo, kufanele simbize unqevu, hayi umrhanelwa.”"	not available
entertainment	OwaseMdantsane ngumsasazi omtsha wetrufm	"INTWAZANA yaseMdantsane iphumelele ukhuphiswano lweTruTalent Search lonyaka ka2021. 
Olu khuphiswano, oluqhutywa sisikhululo seSABC, iTruFM, likhangela italente kusasazo neyooDJ abakwaziyo ukuxuba iingoma ngobuchule. 
UHlumela Qabo ophumeleleyo, ebengenele kwicandelo lezosasazo. 
Iindaba zokuphumelela kwakhe zibhengezwe liBambela Manejala kwiTruFM, uMasi Mdingane, kwinkqubo iDrive 326 ebhexeshwa nguSlujah Bunu noBabalwa G. 
UQabo, uphumelela emva kweeveki eziliqela zokuvan’ amandla noompondo zihlanjiwe kwiqonga losasazo. 
Eli nenekazi lohlule uSima Fiyo ebelikhuphisana naye kwiTop 2. 
UFiyo, ebefudula engumsasazi we5FM emva kokungena apho ngokuphumelela ukhuphiswano lokukhangela umsasazi. 
UQabo kulindeleke asasaze inkqubo engachazwanga ukususela kunyakamali omtsha, oqala ngomhla wokuqala kuTshazimpuzi 2021. 
Eli gqiyazana khange likwazi ukuzibamba luvuyo ngethuba litsalelwa umnxeba emoyeni, lixelelwa iindaba ezimnandi. 
Ukanti ophumelele kwicandelo looDJ nguSinovuyo Chula owaziwa njengoMtizo Da DJ. 
Halala!!!"	not available
sports	AmaBhokobhoko anexhala lokudibana neWales engavuka ngawo ngoMgqibelo	"AmaBhokobhoko asoloko esisixhaphaxhapha seWales emidlalweni yombhoxo yamazwe ngamazwe. Emidlalweni emihlanu ukusukela ngo-2016, iWales iwubethe kane uMzantsi Afrika ophumelele kanye qha. Njengokuba AmaBhokobhoko ekutyelelo lwaseYurophu, kulindeleke adlale imidlalo ebalulekileyo namazwe aquka iFrance, iNgilane neWales. NgoMgqibelo, uMzantsi Afrika uza kudibana neWales emdlalweni wokuqala ePrincipality Stadium ngo-07:30, eCardiff. Nangona iqela likaJacques Nienaber lisenomfutho emva kokubetha iNew Zealand kwinyanga ephelileyo – kodwa lona ixhala likhona. 
Olisekela-mqeqeshi, uDeon Davids, uvumile ukuba indlela edlala ngayo iWales iphuculwe kwaye umdlalo uza kubanzima. “Njengokuba sisiya emidlalweni yokuvala unyaka esiza kuyidlala neWales, iScotland neNgilane, kubalulekile ukuqhubela phambili nendlela esidlale ngayo ngethuba sibetha iNew Zealand emidlalweni yeRugby Championship. Iingqondo zethu sizibeke emdlalweni ophakathi kwethu neWales. Sizimisele ukujongana nomdlalo omnye ngexesha ukuze singaphazamiseki,” utshilo uDavids. 
“Asikwazanga ukuyibetha iWales eminyakeni emihlanu yonke. Silindele umdlalo onzima kakhulu. Ihleli kwindawo yesithandathu kumanqwanqwa ehlabathi. Sasokola ukuze siyibethe emdlalweni wetumente yehlabathi eJapan,” utshilo uDavids ekuqaleni kwale veki. Nangona iWales ibethelwe oogqirha nezicaka ngo’54-16 yiNew Zealand kwiveki ephelileyo – kodwa kulindeleke ukuba ifune ukubuyisa isidima sayo ngokubetha uMzantsi Afrika. Kulindeleke yamkele abadlali abafana noDan Biggar, uTaulupe Faletau, uNick Tompkins, uLouis Rees-Zammit, uCallum Sheedy, uThomas Young noChrist Tshiunza abangadlalanga emdlalweni ogqithileyo ngenxa yokonzakala. 
“Umdlalo ngamnye unezinto othi wahluke ngazo kweminye. Akululanga ukudla neNew Zealand. Ibingumdlalo onzima kakhulu. Yiyo lo nto iWales yonzakalelwe ngabadlali abathile. Xa sijonga la mdlali, kucace gca ukuba iWales iza kufuna ukudlala ngcono ngempelaveki. Inabadlali abanamava futhi abasemgangathweni ophezulu,” utshilo uDavids. Umdlali ongekayi eYirophu ngenxa yengxaki yamaphephamvume nguSbu Nkosi – kodwa uAphelele Fassi kulindeleke angene endaweni yakhe."	not available
entertainment	Umsasazi uvalelisa kubahlobo benene!	"KWISITHUBA nje seminyaka emibini ejay’visa abaphulaphuli boMhlobo Wenene FM rhoqo ngeempelaveki, ngoku lixesha lokuba uSilulami Bunu aphume kanje. 
USlujah, 32, nanjengoko ebizwa njalo ngabaphulaphuli bakhe kuJaiva Mzansi kwiKhaya leSingqi, uyasifulathela esa sikhululo. 
I’solezwe lesiXhosa live ukuba, uSlujah ulibangise etrufm eBhisho, apho ayokwenza khona iDrive 326. 
Le nkqubo, esasazwa ngeentsuku zeveki phakathi kweyesithathu ukuya kweyesithandathu emva kwemini, ibhexeshwa nguLuks Gidane. 
UGidane, kuvakala ukuba ubuyela kuMhlobo Wenene FM nalapho aza kuqhuba khona inkqubo uSijikilanga (SJL) ekhatshwa nguZintle Mbusi. 
Oku kuza emva kokulahla kukaSiphiwo ‘Spitch’ Nzawumbi kutshanje, nabhengeze ukuba usathi xha kwezosasazo. 
“Ndiza kukhe ndithi xha kusasazo lukanomathotholo ukuze ndigxile kumanye amacandelo endinomdla kuwo,” kwabhala uSpitch kuFacebook ngethuba ebhengeza ngokulahla kwakhe. 
USlujah waqala usasazo kwisikhululo selokishi azalelwe kuyo iMdantsane FM.  
Apho usasaze iinkqubo eziliqela eziquka iBhrakfesi, iinkqubo zomjuxuzo ngempelaveki, eyeHipHop neyeReggae. 
Inkqubo yakhe yeBhrakfesi eMdantsane FM yafumana imbasa njengegqwesileyo kwiBeat Magazine Awards ngonyaka ka2015. 
Isakhono sikaSlujah sokonwabisa khange siphelele nje elusasazweni. Ukhe wadlala indima kaZigweqe nekaNceba kwibali loMhlobo Wenene FM elithi Ithini Na Le Nto? 
Ngo2016, uSlujah ukhe wazama ukungena etrufm ngethuba engenela ukhuphiswano lokukhangela umsasazi iTruFM truTalent Search, apho wabamba indawo yesibini kumagqibela kankqoyi. 
“Umhlobo Wenene FM uya kuthi ubhengeze utshintsho olukhoyo kwiinkqubo  ekuhambeni kwexesha,” kutsho othethela iSABC uMmoni Seapolelo ngethuba ephendula I’solezwe lesiXhosa. 
Abazaziyo bathi uSlujah kulindeleke athathe iintambo kuLuks ngomhla wokuqala kuTshazimpuzi, suku olo aqala ngalo uLuks kuMhlobo Wenene FM. 
Asikeva ukuba ngubani oza kuqhuba uJaiva Mzansi ngoku. Siziindlebe zakho!"	not available
sports	ISouthern Kings iza kusingathwa yiSA Rugby!	"Kuphihliphihli embhoxweni waseMpuma Koloni. ISouthern Kings, edlala kwiPRO 14 nethe gabhu kwiingxaki zemali nolawulo oluhexayo, iza kusingathwa yiSouth African Rugby (SARU) egqibe kwelokuba izithathele kuyo iintambo zolawulo. Emva kokunqumama kwemidlalo ngenxa yekhorona, iKings iye yasezindabeni ngenxa yokungakwazi ukubhatala abadlali nabasebenzi. Loo ngxaki yasonjululwa lungenelelo lweNelson Mandela Bay Metro eyakhupha izigidi ezithandathu zerandi (R6-m). Elo linge lawenza umahluko – kodwa kuyabonakala okokuba zange likwazanga ukuba sisisombululo sexesha elide ngoba umbutho wabadlali uye wambomba ngelithi lisekhona ixhala lokungabhatalwa kwabadlali kwezinye iinyanga. Ezivakeleyo kule veki iindaba zithi iSARU ithathele kuyo ulawulo lweKings ephantsi kwequmrhu elizimeleyo ekuthiwa yiGreatest Rugby Company in the Whole While World (GRC) ekhokelwa nguMnu. Loyiso Dotwana. Ekuthengeni kwalo izabelo zeKings kunyaka ophelileyo, kwakukho ithemba lokuguquka kwezinto, ngakumbi kwicala lolawulo. Ngelishwa, khange kubekho mahluko kwiKings etsala nzima kwiPRO 14. 
Ngokwenene iSaru iluqinisekisile ungenelelo lwayo kwiKings emva kokungakwazi kweGRC ukubhatala iimali ezaziyinxalenye yesivumelwano mhla yayithenga izabelo (74%) kwiSouthern Kings. Abadlali, abasebenzi nabaxhasi-ngezimali bazisiwe ngesigqibo esithathiweyo yiSARU. “Besingafuni ukuyithathela kuthi iKings. Ibe yinto yokugqibela kwaye sikulungele ukuyinika abanye abantu abanokusebenzisana ne-Eastern Cape Rugby Union (EPRU) enezabelo ezimbalwa. Siza kutyumba abantu abaza kulawula iqela ukuze lilungele ukudlala xa kufika ixesha lemidlalo,” utshilo uMark Alexander othe umbutho olawula umbhoxo uye wangenelela kwakucaca okokuba iGRC ayikwazi ukufezekisa izithembisa zayo. “Siluthathele kuthi ulawula emva kokubanika ithuba abalawuli beGRC. Sawuthanda umbono wabo – kodwa ingxaki sikwishishini elingenalo uxolo,” utshilo u-Alexander. Kulindeleke imidlalo yePRO 14, edlala kuyo iSouthern Kings, idlalwe kwakhona kwinyanga engaphaya kwezayo okokuqala ukusukela oko yanqunyanyiswa ngenxa yekhorona."	not available
business	Isilumkiso kubathengisi botywala	"IBHODI elawula ukuthengiswa kotywala eMpuma Koloni (Eastern Cape Liquor Board) ilumkisa abathengisi botywala ngegumgedle lomyalezo wefowuni ojikelezayo othi le bhodi ifuna imali engange-R250 kubathengisi.  
Ngokweligumgedle, le mali kufuneka ihlawulwe phambi komhla wokuqala kweyoMsintsi. Isithethi sale bhodi uMgqwebi Msiya uthe: “Awusuki kuthi lo myalezo.”  
UMsiya uthi ukuhlaziywa kweelayisenisi zokuthengisa utywala kuza kwenziwa ukusukela ngomhla wokuqala kweyoMsintsi. -Sithandiwe Velaphi"	not available
entertainment	GENERATIONS: Iphinde yakwindawo yokuqala!	"IGENERATIONS: The Legacy iphinde yabanga indawo yayo kwakhona ngokwamanani ababukeli.  
Lo mdlalo kamabonakude, nowawukade ubizwa iGenerations waze watshintshwa wayiGenerations:  
The Legacy ngeyoMnga ka2014, emva kokugxothwa kwabadlali abaliqela ngenxa yengxwaba-ngxwaba nomvelisi oyintloko uMfundi Vundla – kungoku nje uphinde wabuyela kwizigidi ezisibhozo zababukeli.  
Ngokwamanani weTAMS, abantu bathethile, babeke iGenerations: The Legacy kwakhona kwindawo yayo njengowona mdlalo kamabonakude ubukelwayo eMzantsi Afrika.  
Ukusungulwa ngokutsha kwalo mdlalo, emva kokunqumama ithutyana emoyeni, wadala isithuba sokhuphiswano nemidlalo evutyelwe apha ekhaya efana no-Ashes to Ashes, Uzalo kunye neSkeem Saam.  
Uzalo, nebelibambe indawo yokuqala iinyanga eziliqela, kungoku nje likwindawo yesibini nge-7.9 yezigidi zababukeli, lize lilandelwe siSkeem Saam, naso esiyintandane yababukeli ngezigidi ezisixhenxe. Ingaba iGenerations: The Legacy izakukwazi ukuyigcina indawo yokuqala ithuba elide?"	not available
sports	Ivelise iintshatsheli itumente yeNelson Mandela Bay Stadium	"Bagoduke bexolile bonke abadlali bamaqela aphumeleleyo kwitumente yokuqala yeNelson Mandela Bay Stadium.  
Kulo nyaka, isigqeba esilawula ibala lembali sagqiba kwelokuba kubekho itumente yebhola ekhatywayo yamaqela anabadlali abasakhulayo.  
Kwimpelaveki egqithileyo, iNelson Mandela Bay Stadium eyaziwa ngokusingatha imidlalo yeChippa United xa idibene namaqela adlala kwiPSL, ibisingathe imidlalo yebhola ekhatywayo yabantwana abangaphantsi kweminyaka elishumi ukuya kwabangaphantsi kwelishumi elinethoba. Injongo ephambili ebangele kusungulwe itumente ibikukunika abadlali abasakhulayo ithuba lokubonakalisa izakhono zabo zokudlala ibhola ekhatywayo. 
Amaqela onke athathe inxaxheba ebenziwe ngabantwana bezikolo zaseBhayi. Izikolo ezithathe inxaxheba kwitumente yokuqala yeNelson Mandela Bay Stadium ziquke iPatterson High School, Elundini Full Service School namanye.  
Nangona bekudlalwa imidlalo yebhola ekhatywayo – kodwa bekudlala amaqela enziwe ngabadlali abahlanu kwiqela ngalinye (5-A-Side). Amantombazana asePatterson High School agoduke encumile emva kokuba ephumelele indebe kwimidlalo yamaqela abadlali abangaphantsi kweminyaka elishumi elinesihlanu (U-15).  
Indebe ikhatshwe yimali, iibhola neembasa. Sona isikolo saseLundini siphumelele indebe yabangaphantsi kweshumi elinesithathu. 
Indebe yamaqela abadlali abaneminyaka engaphantsi kweshumi elinethoba iphunyelelwe yiPaterson High School. Nayo ithiwe jize ngeembasa, iibhola nemali ngaphezulu. Amanye amaqela aphumeleleyo yiFairview Warriors neBarca.  
INelson Mandela Bay Stadium libala lembali emva kokusingatha imidlalo eliqela yeNdebe yeHlabathi ngo2010, imidlalo yePSL, imidlalo yaMabhokobhoko nemidlalo yeSouthern King.  
Itumente evelise iintshatsheli okokuqala yeNelson Mandela Bay Stadium yenziwe kubanjisenwe nombutho olawula ibhola iSouth African Football Association."	not available
sports	Da Gama: Sifuna ukubuya neGolide	"Akusentsuku zatywala iqale imidlalo entlobo-ntlobo ye-Olimpiki kwilizwe laseBrazil. Ilizwe loMzantsi Afrika nalo liphakathi kwamazwe amaninzi azakuthi akhuphisane kule midlalo izakube isingethwe sisixeko esikhulu, iRio de Janeiro, eBrazil kwinyanga ezayo.  
Elinye lamaqela azakuthi amele eli lizwe, yiSA Under-23 ephantsi koqeqesho luka-Owen Da Gama. Lo mqeqeshi usa iqela loMzantsi Afrika lebhola ekhatywayo kwimidlalo ye-Olimpiki ityeli lesibini, emva kwelo lalisiwe nguShakes Mashaba kwiminyaka eliqela eyadlulayo. 
 UMzantsi Afrika uthelekiswe namazwe afana neBrazil enabadlali abafana noNeymar ongorhasatsha kwibhola yehlabathi. Kodwa nangona kunjalo, uDa Gama, uthi ulithembile kakhulu iqela awaqala ngalo imidlalo eyayihlakulela le midlalo ye-Olimpiki. 
 Lo mqeqeshi uthi ufuna into enye eRio de Janeiro: imbasa yeGolide. Eli qela loMzantsi Afrika lithelekiswe neBrazil, iDenmark ne-Iraq. UDa Gama akanaso nesincinci isikhalo, futhi wanelisekile ngabadlali anabo abafana noRivaldo Coetzee, uKeagan Dolly noJody February. “Sihamba neqela elihle kakhulu kwaye nomoya wabadlali enkampini uphezulu. Wonke umntu uthakazelela itumente ezayo. Sizimisele ukwenza konke okusemandleli wethu ukuze sifumane iziphumo ezincumisayo,” utshilo uDa Gama. 
Injongo yoMzantsi Afrika kukuya kumjikelo olandelayo. Umsebenzi wona soze ubelula – kodwa ukuba abadlali bazimisele bangaqokelela kumazwe afana neDenmark ne-Iraq nangona lo mazwe engenguwo umhlaba ohlayo."	not available
sports	Akhalela amathuba kwakhona Amakhosi!	"Emva kokudlala imidlalo emibini KwaZulu-Natal, umqeqeshi weKaizer Chiefs, uSteve Komphela, ukhala ngelishwa lokungafumani magowuli emva kokuba iqela lakhe libambene neFree State Stars ngo’1-1 kumdlalo we-Absa Premier Soccer League obubanjelwe eMoses Mabhida Stadium ngale ntlwa yanamhlanje. Iqela likaKomphela lifumene amathuba aliqela (ngokufanayo neFree State Stars) okufumana amanqaku apheleleyo – kodwa ngelishwa icamagu alivumanga. Ekuqaleni kwale veki Amakhosi adlale ntanganye naMaZulu FC ngeqanda macala – lo nto ithetha ukuthi ashiya iThekwini ephethe amanqaku amabini qha endaweni yamathandathu. 
Izinga lomdlalo beliphezulu kwaye ebekhona amathuba wokufumana amanqaku apheleleyo macala. UKomphela uqale umdlalo ngoGustavo Paez noBernard Parker phambili. Injongo yakhe ibicacile: ebekhangela indlela yokufumana amagowuli ngoba kuphela kwento ebinokufunqula umoya wabadlali beChiefs ekubonakalayo ukuba baphantsi koxinizelelo. UGeorge Maluleka uphantse wayonzakalisa iFree State Stars kwisigaba sokuqala somdlalo – kodwa zombini iibhola zakhe ziphume ecaleni kwepali. Kuyiwe kwixesha lokuphumla kungekho gowuli emdlalweni. 
Kwisigaba sesibini somdlalo kutake iintlantsi emdlalweni emva kweenguqu ezenziweyo macala omabini. Umqeqeshi weFree State, uLuc Eymael, ufake uSiphelele Mthembu endaweni kaJarred Abrahams. Iqhufuze iqanda iFree State ngebhola entle kakhulu efakwe nguNhlanhla Vilakazi ekude. Kwimizuzu embalwa uWillard Katsande ufake elokulinganisa leChiefs. Amakhosi aguduka entwyizisa emva kokuba iibhola zawo ezimbini zibethe epalini. Ngoku iChiefs idlale imidlalo imidlalo yePSL ingaphumelelanga nomnye. 
Kaizer Chiefs: Khune, Cardoso, Hadebe, Ngezana, Zulu, Katsande, Maluleka, Tshabalala, Molangoane, Páez, Parker. 
Free State Stars: Sangare, Mobbie, Mbhele, Keita, Phungwayo, Masehe, Vilakazi, Dlamini, Maphakisa, Jantjie, Abrahams."	not available
sports	Amasi abekwe elangeni koweNedbank Cup	"Aphinda etshatshalazeni amaqela aphambili eMzantsi Afrika! ISuperSport United idibana ne-Orlando Pirates kumdlalo wamagqibela kangqoyi weNedbank Cup ngo’20:00 eMoses Mabhida Stadium ngoMgqibelo. ISuperSport yanqunqela egoqweni iPirates ngamagowuli amathandathu kwelinye kumdlalo wePSL kunyaka odlulileyo. Eli qela likaStuart Baxter laphakamisa indebe yeNedbank emva kokubetha eZikamagebhula ngo’3-2 kunyaka ophelileyo. UBaxter uyifumene okwesibini le nde emva yokubamba ngethuba eqeqesha iKaizer Chiefs ngo-2013. 
 
Ezimnyama zayiphumelela le ndebe ngo-2014 emva kokubetha iBidvest Wits ngo’3-1 eMoses Mabhida Stadium. INedbank Cup ibhiyozela iminyaka elishumi yasekwayo kwaye omabini la maqela ayiphumelele kabini le ndebe futhi kokwethoba kudlalwa umdlalo kamagqiba kangqoyi kwibala laseThekwini. Amatsatsantsa a Pitori lizakube lidlalela ukuphumelela njengokuba uBaxter ezakube ewaqeqesha okokugqibela. Kulo mdlalo iSuperSport izakube isithi ndlela-ntle kuStuart Baxter ongumqeqeshi weBafana Bafana. 
 
ISuperSport isemandleni ngoba ayikwazanga ukuphumla ngenxa yokuxakekiswa yimidlalo yeCAF Confed Cup eqhubekayo. Unozinti weSuperSport, uRonwen Williams, uthe lo umdlalo bajonge ukwenza kakuhle kodwa okubalulekileyo kakhulu kukuthi ndlela-ntle kumqeqeshi wabo ohambayo. IPirates idlalalela ukuquma ihlazo lesizini engahambanga ngokwezicwangcwiso zayo kwimbali yePSL. Iyaqala ukungangeni kumaqela asibhozo aphezulu azakuthatha inxaxheba kwiMTN8 kwisizini ezayo. Abantu abaninzi bazakuthi iPirates ibuthuntu njengoba sekuphele inyanga ingadlali kodwa ukapteni weBhakabhaka, u-Oupa Manyisa, uthe bebethe gqolo ukudlala imidlalo yobuhlobo kwaye bezilolonga nzima."	not available
politics	Imfundiso ngolonyulo eluntwini	"Ipalamente yephondo leMpuma Koloni ibambisene neKomishini yezolonyulo ezimeleyo ziqhuba utyelelo koomasipala abohlukeneyo kweli phondo bekhuthaza abantu ukuba baphume ngobuninzi babo ngomhla wesithathu kwinyanga ka-Agasti bayokuvotela amaqela abawathandayo.  
Eli phulo liqale eMthatha ngoLwesihlanu, ukanti izolo beliseNtlaza phantsi komasipala waseNyandeni kunye naseFlagstaff.  
UNtombovuyo Nkopane ongusekela sihlalo woosihlalo kwipalamente yephondo uthi bakhuthaza abantu ukuba baphume ngobuninzi bayokuvota, kulandela ukwehla kwamanani kuvoto elidlileyo.  
“Kweli phulo sifundisa abantu ngokubaluleka kovoto nendima yalo kwiimpilo zethu. Asithi makuvotelwe owuphi umbutho kodwa abantu mabayovotela amaqela abo,” utsho uNkopane.  
Usomlomo webhunga lomasipala waseKSD uDumani Zozo uthi, eli phulo lepalamente yephondo lizakudlala indima enkulu ekukhuthazeni abantu ngokubalulela kokuvota. 
 UZozo uthe: “Xa abantu bevotile, lo nto inceda ukuba singurhulumente sikwazi ukucwangcisa ngokwenani labantu esinalo kuloo ndawo. Akubalukekanga ukuba uthanda eliphi iqela kodwa kubaluleke intatho-nxaxheba kuvoto.” 
 UThumeka Magingxa ongomnye wabantu abebezimase eli phulo eMthatha uthi ufunde lukhulu ngokubaluleka kovoto nemigaqo elandelwayo.  
Uthi ufumene iimfundiso ngevoti ezikhethekileyo. Kusalindeleke ukuba eli phulo lijikeleze kwiphondo lilonke kwezi ntsuku zilandelayo. 
isibhalo@inl.co.za"	not available
politics	Uxolelwaniso asinto yabantsundu	"UXOLELWANISO asiyonto yabantsundu. Oko kuvele kwingxoxo mpikiswano ngenkqubo yoxolelwaniso yeloMzantsi Afrika ebibanjwe kwiziko iSteve Biko Centre eGinsberg.  
Le ngxoxo mpikiswano ibisingathwe yiSteve Biko Foundation kwakunye neNelson Mandela Foundation, ngelihlaba amadlala ngenkqubo yoxolelwaniso yeli.  
Kukho iimbono ezahlukileyo zabantsundu kweli, phakathi kwabo baxhasa uxolelwaniso, nabo bangakaxoli ngelithi abantsundu bafanelwe yimbuyekezo.  
URomeo Gumede oligqwetha elilwela amalungelo oluntu, uthe ayikho into enokuze ixolise abantsundu, kuba kwimbali yethu ayibalulwa into yoxolelwaniso.  
UGumede uthe, “Kwangaphambi kokufika kwabamhlophe zazikhona iimfazwe, kusilwa abantsundu bodwa. UMzilikazi wabaleka kweli wayozimela kwilizwe iMatabele Land ese iyiZimbabwe ngoku, ngenxa kaShaka.”  
UGumede uphinde wabalula udushe lwabaxhasi beANC eTshwane, emva kokuba lo mbutho utyumbe uThoko Didiza njengomgqatswa kasodoluphu, ngelithi alinanto yakwenza nabamhlophe.  
Obemele iNelson Mandela Foundation kule ngxoxo mpikiswano uKhalil Goga uthe, ikomishini yenyaniso yenza iziphakamiso ezingazange zilandelwe ngabe zopolitiko kwaye oko kuyenza ngathi yayi yintetho nje engenantsingiselo.  
Ubalule inkqubo yeBEE njengenye yeziphakamiso zale komishini, kodwa wathi ayisebenzi ngokwaneleyo ukuphumeza iimfuno zesininzi sabemi beli. 
 “IBEE ixhwiliwe ukuze kuxhamle nje igcuntswana ngokufanayo nendlela awayesenza ngayo urhulumente wengcinezelo, kwinkqubo yokuxhamlisa abathile,” utshilo.  
Ukwathe kukho ukukhula kwemibutho yezopolitiko enemibono eyohlukileyo ngenkqubo yoxolelwaniso nafuna abamhlophe bahlawule.  
UFezokuhle Mthonti ophuma kwiYunivesithi yaseRhodes, nobengomnye kwabo bebekhokele le ngxoxo mpikiswano, uthe utshintsho olubonakalayo emva ko1994 kukwanda kwemibutho yopolitiko.  
Uthe ubundlobongela kwabamhlophe mabungalityalwa, kuba izwekazi leYurophu lakhiwe ngegazi labantu. 
johnnie.isaac@inl.co.za"	not available
sports	Imfazwe yeSpringbok neNgilane ibuyela eTwickenham	"Umqeqeshi weSpringbok, uJacques Nienaber, uthi okwenzeka phakathi kukaRassie Erasmus neWorld Rugby ngeke kuliphazamise iqela lakhe phambi komdlalo omkhulu ngempelaveki. Oku kulandela ukusikwa kukaRassie emva kokuba ebhence iziphene zoosompempe kwakhona. Konke oku kwenzeka kanye xa AmaBhokobhoko elungiselela ukudibana neNgilane emdlalweni omkhulu oza kube useTwickenham emalanga ngoMgqibelo. Yimfazwe le ajongene nayo uNienaber namakhwenkwe wakhe ngoba amaNgesi asaqumbile emva kokuba abethwa nguMzantsi Afrika emdlalweni wokugqibela wetumente yehlabathi yombhoxo eyayibanjelwe eJapan ngonyaka ka-2019. Lithuba elihle lamaNgesi lokufumana impindezelo ekhaya. 
AmaBhokobhoko aya emdlalweni ekhuthazekile emva kokubhulela amasaka i-Italy ngo’63-21 emdlalweni obukwiveki ephelileyo. “Okwenzeka kuRassie akuzusichaphazela. Iingqondo zethu sizibeke emdlalweni ophambi kwethu,” utshilo uNienaber emva kokubhengeza amagama wabadlali abaza kuqala umdlalo ngoMgqibelo. Umqeqeshi wenze iinguqu zamadoda amane kulawo anethemba kokuba aya kunceda uMzantsi Afrika okhe watywatyushwa yiFrance ne-Ireland emidlalweni emibini. UMakazole Mapimpi, uJesse Kriel, uEvan Roos no-Eben Etzebeth baza kuqala umdlalo xa iSpringbok sidibana neNgilane. 
Zizonke iinguqu azenzileyo umqeqeshi zisibhozo. Kungayinto emnandi kakhulu kuMzantsi Afrika ukuvala unyaka notyelelo lwaseYurophu ngokubetha iqela elikhulu njengeNgilane. Njengokuba amazwe elungiselela indebe yehlabathi ekunyaka ozayo eFrance – lithuba elihle labadlali beSpringbok lokubonisa umqeqehi ukuba bakulungele ukudlala kwinqanaba eliphezulu embhoxweni. “Bekunyanzelekile sizenze iinguqu kulo mdlalo esiya kuwo. Kuye wonke umdlali ofuna ukuziqaqambisa, ayikho indawo enkulu anokuyenza kuyo ngaphezulu kweTwickenham eza kube igcwele,” uthilo uNienaber, oya emdlalweni omkhulu ngaphandle kukaRassie Erasmus owaziwa njengongqondongqondo embhoxweni wehlabathi."	not available
sports	Uhlonitshwa ngemidlalo uSobahle	"Indoda edlale indima ephambili kwicala lokukhuthaza inkqubela phambili yolutsha, uDD Sobahle, uzakuhlonitshwa ngemidlalo yebhola ekhatywayo kule nyanga yoMnga.  
Amashumi amathathu amaqela ebhola ekhatywayo azakuthi ahlangane kwiDDs Sobahle Memorial Tournament kwilali ekuthiwa yiMangqamzeni kwidolophu yaseMount Frere ngomhla we-17 kule nyanga yoMnga."	not available
entertainment	Umyalezo kaLutsha kwicwecwe elitsha	"OKWAKUSENTLIZIYWENI  kaLutsha Yolelo ngethuba esenza icwecwe lakhe elitsha nelithandwa kakhulu ngabathandi beGospile yayiyindumiso, inkuthazo nokuxelela abantu ngobukhulu bukaThixo. 
Icwecwe elitsha likaLutsha elithi Nal’ icebo nguYesu, litsalela abantu kufutshane noThixo. 
Iingoma ezikweli cwecwe, ngokutsho kukaYolelo, ngamazwi acatshulwe ngqo kwincwadi emlom’ ubomvu. 
Kweli cwecwe kukho iingoma ezinje ngethi uJehova unecebo elihle ngam, Singaya phi?, Sicela kuWe Menzi Wethu njalo njalo. 
Encokolela I’solezwe, uYolelo uthi eli cwecwe liqulethe amazwi aphila ngawo  xa kumnandi naxa kukrakra ebomini bakhe. 
“Ziyi-13 zizonke. Lona icwecwe libizwa ‘Nal’ icebo nguYesu’ ngokuba bendifuna ukugqamisa into yokuba umculo wam ungokushumayela uYesu Kristu,” kutsho uYolelo. 
Le nzalelwane yaseMooiplaas eMonti, yaqala ukucula iselula, kodwa yaqapheleka emculweni ngethuba izibandakanya neLusanda Spiritual Group ngo2013. 
Eli cwecwe licwecwe lakhe lesithathu. Icwecwe likaYolelo lokuqala ngo2013 lalisithi Mayenzeke intando Yakho waze ngo2015 wathi Konke Kunexesha Lako. 
“Isandi siqinile kweli icwecwe. Ndisebenze noompondo-zihlanjiwe abakhulu kwisingqi segospile ngethuba ndiyipheka. Nam ndikhulile ekwazini igospile le ndicula ngayo, nomyalezo uqolile,” kutsho uYolelo. 
Kweli cwecwe uYolelo usebenze noPutuma Tiso, uBuhle Nhlangulela, uMuzi Xulu, uShad Ndlovu noKamva Mcinga njengeprodyusa. 
Kwakweli cwecwe, kukwakho iingoma ezibhalwe nguBetusile Mcinga, uSenzo Khumalo noJumbo Nyangiwe. 
UYolelo uthi ukhe wafumana ubunzima ukwazisa icwecwe lakhe emva kokushiywa ngutata wakhe. 
Uthi ngeli xesha wayengafuni kwenza kwanto, engenamdla kodwa waphinda wangcono ngenxa yomthandazo. 
Eli cwecwe sele lifumaneka kwiivenkile zomculo online okanye udibane noYolelo xa ufuna iCD."	not available
politics	Senzeni rhulumente?	"“Ingaba senzeni thina kurhulumente wethu, kunini sihlupheka apha eZiphunzana kufakwa abantwana ezindlini sijongile, yhini senzeni kurhulumente wethu!”  
La ngamazwi kaNothakatheni Mtima (57) osele egqibe iminyaka engamashumi amane ehlala eZiphunzana ekunye noogxa bakhe bathi baphelelwe lithemba lenkululeko.  
Ilokishi yaseZiphunzana izelwe ngamaxesha apho urhulumente wobandlululo ebebhekelisa abantu abamnyama edolophini yaseMonti. Bahlala kwizindlu ezakhiwe ngenkcenkce, indlu yangasese inye, akukho zitalato, bayenzakala xa kunetha kuba bayatyibilika, bayanetha ezindlwini abahlala kuzo.  
Abahlali bale lokishi bayazi kakuhle incasa yengcinezelo nanjengoko bathi babhujelwa ngabantu emzabalazweni kwiziganeko ezahlukeneyo.  
Ngomhla weshumi elinanye ngenyanga yeThupha ngo1985, le lokishi yabhujelwa ngabantu abalishumi elinesithathu bebuya kumngcwabo kaVictoria Mxenge kwaRayi, eQonce. 
Othethe egameni lesebe lokuhlaliswa kwabantu eMpuma Koloni, uLwandile Sicwetsha, uthi ngenene zikho iingxaki ezimalunga nokuhlaliswa kwabantu kula ngingqi.  
“Okwethu silisebe kukuba sakha izindlu ngokoluhlu esilufumana kumasipala, umcimbi wokungeniswa kwabantu kwizindlu xa sele zakhiwe yingxaki yakwamasipala,” utsho uSicwetsha.  
Uthi kwelinye icala abantu abadala abanalwazi laneleyo malunga neenkcukacha zobunikazi bezindlu zabo. Uceba wala ndawo uClara Yekiso Morolong, uthi uyazazi iingxaki zala ndawo ngokukodwa kwa-C apho bahlala khona aba bantu.  
“Ukwakhiwa kwezindlu eZiphunzana yenye yeengxaki endibanika ulwazi ngayo abantu yonke imihla, ekupheleni kukaTshazimpunzi bendiphaya kula ndawo ndinika abantu ulwazi ngeengxaki eziquka izindlu,” ucacise watsho uMorolong.  
Uhambisa athi ingxaki ephambili elibazisa ukwakhiwa kwezindlu yinkampani yakwa-Asla eyanikwa lo msebenzi ukusukela ngonyaka ka2010, uthi umasipala usezinkundleni ngale ngxaki kunye nale nkampani. 
UNobomvu Mtshambela uhlala etyotyombeni nonyana wakhe okhubazekileyo, ogulayo ukusukela oko wazalwa.  
“Kunzima ukuphila nomntu ogulayo, okhubazekileyo kwindlu efana nale, kudala ndicela uncedo kooceba abohlukeneyo, andisayazi ukuba ndingenza ntoni ngoku,” engenathemba, utshilo uMtshambela.  
UMax Nqweniso walahlekelwa ngumlenze wakhe ngenxa yomzabalazo, uhlala kwityotyombe elinethayo njengabanye.  
“Ndaqhawuka lo mlenze emva kokuba kubhubhe umfo owayesebenzela umasipala uMatoti, amabhulu ayedubula nje apha eZiphunzana efuna uToti engakwazi kubiza igama likaMatoti, ndenzakala ngaloo mini ngo1985,” uthethe watsho uNqweniso.  
Ethetha nabahlali baseSoweto ngeCawa, umphathiswa wesebe lokuhlaliswa kwabantu kweli uLindiwe Sisulu uthethe wathi. “Siyazazi iingxaki zenu ezimayela nezindlu neendawo zokuhlala, kodwa sineengxaki ezinkulu esijongene nazo singuMzantsi Afrika, asitsho ukuba izindlu aziyongxaki, asikuko ukuba asinimameli,” uthethe watsho uSisulu."	not available
sports	Emva kokuzityand’ igila ngempathombi, uNtini noSmith baxhase iBlack Lives Matter emdlalweni wanamhlanje	"Owayefudula engumdlali ophambili kwiqela lesizwe leqakamba eMzantsi Afrika, uMakhaya Ntini, uzityande igila ngempatho embi awayifumana ngeentsuku zakudala esengumdlali weqakamba enkampini yeProteas xeshikweni encokola neSABC izolo. UNtini, 46, ngomnye wamadoda athe alisabela ikhwelo elichasene nobuhlanga, ekuthiwa “yiBlack Lives Matter”, elikhokelwa nguLungisani Ngidi oye wahlaselwa ngamadoda amhlophe awayedlala iqakamba ngamazwi amabi. Namhlanje, uNtini ekunye nengqonyela yeCricket South Afrika, uGraeme Smith, balixhase ngokupheleleyo iphulo elithi “Black Lives Matter” ngokuguqa phantsi ngedolo  (uphawu elichase ubuhlanga) phambi kokuqala komdlalo weSolidarity Cup obubanjelwe eSuperSport Park, ePitoli, kwiphondo laseGauteng. Phambi kokuqala komdlalo onke abeCSA baxhase iintshuku ezichasene nobuhlanga emdlalweni wokuqokelela imali ekuza kugidwa ngayo kwingxowa egcina imali enceda amaxhoba weKhorona. 
Emva kweentetha ezirhabaxa ezenziwe nguPat Symox noBoeta Dippenaar zijoliswe kuNgidi, amadoda afana noNtini atsho avula izifuba zawo ngokwenzeka kuwo kwiqela lesizwe leqakamba ebelikade libonwa njengento yabantu abamhlophe. UNtini uxelele uSABC okokuba wayesoloko elikheswa okanye inkomo edla yodwa enkampini ngoba abadlali abamhlophe babengafuni ukuzoyamanisa naye. “Zizinto endathubeleza kuzo ezo. Ndandivuka ekuseni ndinike umqhubi webhasi yethu ibhegi yam enezinto zokudlala ndakugqiba ndithi kuye: ‘sakudibana phambili’. Emva koko ndandinxiba izihlangu zam zokubaleka ndive endleleni; naxa ndibuya emdlalweni ndandisenza njalo. Abantu babengayiqondi into ebangela lo nto. Ndandibaleka ukuba likheswa. Kwakukubi kum ngoba kwakungekho nomntu othi: ‘Yeyi, masihambe siyokutya’. Ndandibabukela abantu bememana phambi kwam – kodwa kwakungekho namnye obhekisa ilizwi kum,” utshilo uNtini. 
“Ukuba ndingowokuqala egumbini lokutyela, kwakungekho namnye umntu otyela ecaleni kwam. Ngabantu endandidlala nabo, sinxiba izikipha ezifanayo sicula nomhobe wesizwe omnye,” utshilo uNtini owayengomnye wabadlali beqakamba abaphambili kwihlabathi kwicala lokugibisela ibhola emidlalweni yovavanyo engaphaya kwekhulu (101 Tests), imidlalo yosuku olunye ekwikhulu elinamashumi asixhenxe nesithathu (173 ODI’s) neyeT20 elishumi. Konke akuthethileyo uNtini uthe ukuthetha kuba efuna kubekho iinguqu kwindlela ekwenziwa ngayo izinto kwiqakamba yaseMzantsi Afrika."	not available
entertainment	ITruFM ikhala ku91.0 eGqeberha	"UMPHATHI weTruFM, uLoyiso Bala, ukholelwa kwelokuba ukuvakala kweTruFM kwiGqeberha neziphaluka, kuza kongeza inani labaphulaphuli kwanengeniso yesi sikhululo. 
Ebencokolela I’solezwe lesiXhosa emva komsitho wokwazisa iTruFM engene yaphelela kubantu baseNelson Mandela Bay kwiveki ephelileyo. 
“Oku kuza kusinceda sinkinkishe okudingwa lulutsha lweMpuma Koloni ngokuzisa iinkqubo ezinikis’ umdla kwanamaphulo asebenzayo aza kuxhobisa ulutsha lwethu ukubheka phambili,” kutsho uBala, oqale kunyaka ophelileyo ukuxhuzula imikhala  njengoMphathi weTruFM noMhlobo Wenene. 
Abantu baseGqeberha, Kariega, Despatch, Jeffrey’s Bay naseHumansdorp bayifumana ku91.0 iTruFM. 
“Ukuba ubani usuka eHumansdorp ukuya eBizana angakwazi ukuphulaphula iTruFM, kodwa noxa kunjalo ingaman’ ukurhirhiza kwezinye iindawo ngenxa yenetwork. 
“Nangona singathanda ukubaneepali zosasazo nakwezo ndawo, kodwa sisagxile apha ku91MHZ ukuze songeze inani labaphulaphuli nengeniso phambi kokunwenwela kwezi ndawo,” kutsho uBala oyinzalelwane yaseKariega. 
Uthi ngoku baqukumbela amalungiselelo okwazisa esi sikhululo solutsha kwaba baphulaphuli batsha. 
“Sikwacwangcisa ukuya kwiiyunivesithi kulo nyaka uzayo ukusondeza isikhululo sethu kubaphulaphuli baso.” 
Lo Mphathi uthi eyona njongo yabo kukuba iTruFM ibe ngungqa phambili wesikhululo sengingqi kwiMpuma Koloni yonke. 
Umsitho wokusungula le pali yamaz’ omoya bubanjelwe eBoardwalk, eGqeberha ngoLwesihlanu ."	not available
politics	‘Phantsi ngorhulumente wesilalo’	"UMPHATHISWA wezoThutho nezoKhuseleko eMpuma Koloni uWeziwe Tikana, obebambele njengoMphathiswa weMisebenzi yoLuntu endaweni kaPemmy Majodina ngempelaveki esiyishiya ngasemva, uwugxekile umkhuba wamagosa karhulumente asebenzisa izikhundla zawo ukufuna ezesondo phambi kwengqesho. 
UTikana ebethetha kumawonga (Kamoso and Service Excellence Awards) eSebe leMisebenzi yoLuntu kwihotele iRegent eMonti, apho bekuwongwa iiprojekthi namaphulo enza umahluko kuxhonkxo nophuhliso lweMpuma Koloni.  
Ukusukela kwimisebenzi yokwakha imigangatho ukuya ekucoceni kwanokuxhonkxa, iinkquleqhu zokuphuhliswa kwephondo ziye zanikwa ingqwalasela ngokuvuzwa ngamawonga kwanezatifiketi. 
Lo msitho ubukwanika imbeko kwindlezane kwanegqala lomzabalazo umam’ uAlbertina Sisulu. 
UTikana uthi eyona ndlela iyiyo yokukhumbula igalelo likamam’ uSisulu, kukuba urhulumente asebenzele abantu ngokundilisekileyo. 
“Ukuze sizinzise iingcingane zikamam’ uSisulu, kufuneka sibenenkonzo karhulumente engenabuqhophololo, ekhonza uluntu ngesidima nangonyaniseko. Inkonzo karhulumente engamkeli zinyobo. [Sifuna] igosa likarhulumente elingasebenzisi sikhundla salo ukufikelela kwizinikimaxabiso (iithenda) okanye lifune imbuyekezo ngezesondo,” utshilo uTikana. 
Zithe gqolo ukubikwa izehlo zamagosa karhulumente asebenzisa izikhundla zawo efuna imbuyekezo yezesondo phambi kwengqesho okanye ukwenzela ubani iimfefe. 
Kutshanje ootitshala abane, kuquka nenqununu, kwakunye nomabhalane kwisikolo iSt Matthews High kuQoboqobo banqunyanyisiwe liSebe lezeMfundo kulandela ibholo lezityholo zokumithisa kwanokulala abafundi ababhinqileyo. 
EBhisho kukhe kwathi ndii izityholo zokuba amagosa athile karhulumente asebenzisa izikhundla zawo ukuphatha gadalala ngezesondo abantu ababhinqileyo. 
UTikana uthi inkonzo karhulumente kufuneka igxile kungenelelo lwemibandela edla umzi, efana nentswelongqesho, ukungalingani kwakunye nendlala. 
Lo Mphathiswa ukwathe kunyakamali ka2017/18 eli Sebe lidale amathuba engqesho phantsi kwenkqubo yeEPWP akwi-167 122. 
Kwabo baphumelele amawonga singabalula umsebenzi wokuphuculwa kwesibhedlele iSt Patricks eMbizana, ukwakhiwa kwethala leencwadi laseLibode, ukwakhiwa kwenqila yaseTeko kuCentane kwanokwakhiwa kwamangcwaba aseLinge kuKomani."	not available
sports	Ibholo lokuthengiswa kwemidlalo kwintenetya	"Umdlalo wentenetya, nawo uthaxwe ziindaba zamarhe obuqhetseba, ngoMvulo. Kuye kwatyholwa ngokuba abasemagunyeni khange bakwazi ukusombulula izityholo zokuthengwa kwemidlalo, kanye nje emva kokuba luqalile uphiswano lwe-Australian Open, nelujongwa njengeyona tumente inkulu yonyaka. 
Imibutho elawula intenetya kwihlabathi izikhabele kude iingxelo zokuba, abadlali abalishumi elinesithandathu, nababekwa kwabona badlali baphezulu, kuluhlu labadlali abangamashumi amahlanu, bakhe bajamelana nezityholo zokunyoba kwimidlalo yabo kule minyaka idlulileyo. 
Bonke aba badlali nabaquka, abakhe baphumelela itayitile yeGrand Slam, baye bavunyelwa ukuba baqhubekeke nokudlala. Kwaye abasibhozo kubo, sele bedlala kwi-Australian Open. 
“Ikomiti ejongene nokuziphatha kwintenetya i-TIU kunye nabo basemagunyeni bayazikhaba iingxelo zokuba kuye kwavezwa ubungqina obubambekayo bokuthengwa kwemidlalo, nezokuba le ngxaki ayiphandwa kakuhle,” utshilo usihlalo wale komiti uChris Kermode. 
“Nangona iingxelo ezivela kwiBBC zigxininise kwizinto ezenzeka kwiminyaka elishumi edlulileyo, sizakuphanda naluphi na ulwazi olutsha oluvelayo, kwaye sisoloko sisenza njalo,” wangeze ngokutsho uKermode. 
Enye into eyathi yavezwa ngumbutho wabadlali bentenetya i-ATP, yaveza ukuba ngo2007 amazwe afana neRussia, Northern Italy kunye neSicily afaka imali eninzi yokubheja, kwimidlalo ethengiweyo. Imidlalo emithathu kule yayidlalelwa eWimbledon."	not available
