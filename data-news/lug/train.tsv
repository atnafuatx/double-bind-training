category	headline	text	url
religion	Owek. Mayiga akuutidde abavubuka ku buyiiya n’obumalirivu	     Kamalabyonna Charles Peter Mayiga akuutidde abavubuka wonna mu ggwanga okubeera abayiiya, abagumiikiriza, era abeesimbu bwebaba baagala okugenda mu maaso basobole okwekalakaanya. Entanda Katikkiro Mayiga agiwadde bw’abadde asisinkanye abavubuka abakulisitaayo okuva mu matendekero ag’enjawulo abeegattira mu kibiina ki National Christian Association. “Obulamu buli emijiji ena, ogusooka nga tuli mabujje, ogw’okubiri ogw’obuvubuka bwemulimu, Ogw’okusajjakula awamu n’obukadde. Naye omujiji ogusinga okubeera omukulu gwe gw’obuvubuka. Byokola ku myaka gino byebisalawo onaaba otya nga osajjakudde. Mulaba abantu abakulu nga babagamba nti yeeyisa nga omwana omuto ekitegeeza nti alina byatakola,” Owek. Mayiga. Abasabye okulemerako mwebyo byebakola basobole okugenda mu maaso mwebyo byebakola kibayambe okulaakulana. Owek. Mayiga abasabye okuwaayo obudde bweba baagala okulaba ku magoba geebyo byebatandiseewo awatali kufaayo ku kiseera era nabasaba babeere beetegefu okuyiga bulijjo okugatta kwebyo byebamanyi. Katikkiro Mayiga bano abagambye nti buli kyebakola tebalina kwerabira buwangwa bwabwe mwebasibuka kuba kijja kubeera kyangu okusobola okukola emirimu emirala.  Bano Ow’omumbuga abeebazizza olw’okunyweza obumu nga beegattira mu kibiina kyabwe era abawadde entanda esobola okubasomesa mu lugendo lwabwe olwobuvubuka. Ye Minisita avunaanyizibwa ku bavubuka, emizannyo n’okwewummuzaamu, Owek. Henry Kiberu Ssekabembe ategeezezza nti ekibiina kino kiri mu nkwatagana naba Buganda Youth Council era nabasaba okukola buli kimu n’obukugu okusobola okuvuganya mu nsi. Akulembeddemu abavubuka bano munnamateeka, Simon Ssenyonga agamba nti ekibiina kino kyatandikibwa mu mwaka gwa 2018 nekigendererwa kyakulaba ng’ abavubuka bwebamaliriza okusoma babaako kyebeekolera wakati nga tebanafuna mirimu.         	https://gambuuze.ug/2022/08/04/owek-mayiga-akuutidde-abavubuka-ku-buyiiya-nobumalirivu/
politics	Aba NUP balumirizza aba NRM ku by’okulumba woofiisi zaabwe e Gulu	 Bannakibiina kya National Unity Platform(NUP) bavuddeyo ne balumiriza ekibiina ekiri mu buyinza ekya National Resisitance Movement ku by’okulumba woofiisi zaabwe olwaleero mu kibuga Gulu.  Okusinziira ku mwogezi w’ekibiina kino, Joel Ssenyonyi, bw’abadde ayogerako eri bannamawulire, ategeezezza nti obulumbaganyi n’effujjo ebikoleddwa ku woofiisi yaabwe bwe bikulembeddwamu eyaliko omukulembeze mu kibiina kya NUP, Tonny Olenge ng’ono yasala dda eddiiro ne yeegatta ku kibiina kya NRM. Ssenyonyi agamba nti tewali kubuusabuusa ku bigendererwa bya Olenge kubanga eyali mukwanaganya w’ekibiina mu kibiina mu kitundu kino ne bamusaba addeko wabbali olw’okumuzuulamu ebirumira. “Abavubuka bano baalumbye ekitebe ky’ekibiina nga beefudde bannakibiina abalina ensonga ze baagala zigonjoolwe naye ng’ekituufu baagadde kuvumaganyisa bakulembeze baffe wamu n’okuteekawo akavuyo. Eyakulembeddemu okulumba kuno yaliko owa NUP n’adda mu NRM gy’akola ng’omukunzi w’ekibiina,” Ssenyonyi bw’agambye. Ssenyonyi ategeezezza nti mu bulumbaganyi obukoleddwa, ebintu bingi ebyonooneddwa era nebibbibwa nga n’ebipande by’ekibiina kino nabyo birekeddwa ku ttaka. Wabula Ssenyonyi alaze obwennyamivu eri ebitongole ebikuumaddembe olw’okuba nti wadde nga bino baabiyise mu budde okutaakiriza embeera wabula tebalina kuyambibwa kwonna kwe baafunye okuva ku poliisi. Ono alabudde abo bonna ababadde mu lukwe luno n’ategeeza nti ebikolwa nga bino bibongera maanyi ng’aba NUP era n’awera nti bagenda kugenda mu maaso n’emirimu gyabwe mu kitundu kino eky’e Gulu.    	https://gambuuze.ug/2020/12/07/aba-nup-balumirizza-aba-nrm-ku-byokulumba-woofiisi-zaabwe-e-gulu/
sports	‘Quarter Final’ z’ekikopo ky’Amasaza ya Ssande eno – Omuk. Ssejjengo	       Olukiiko oluddukanya emipiira gy’ Amasaza mu Buganda, lutegeezezza nga oluzannya lwa ‘Quarter Finals’ olwali luyimiriziddwa, lugenda luzannyibwa ku Ssande eno. Kino kirangiriddwa Ssentebe w’olukiiko oluddukanya empaka zino, Sulaiman Ssejjengo mu lukung’aana lwa bannamawulire ku Lwokubiri e Bulange Mmengo.  “Twetegereza embeera eno era twebuzizza ku bakugu ab’enjawulo okuva mu bitongole ebikwatibwako netusalawo ‘Quarter’ fayinolo zizanyizibwa ku Ssande nga 2/10/2022 mu masaza Busiro nga Mawokota ekyaza Buddu, Busiro ekyaza Gomba, Ssingo ekyaza Kyaggwe ne Buweekula ejja kuba ekyaza Bulemeezi,” Omuk. Ssejjengo bw’agambye. Omuk. Ssejjengo agamba nti bakukozesa amakubo gonna abakugu gebabalambise okusobola okutangira ensaasaana y’ekirwadde kino. Ono akubiriza ttiimu n’abawagizi okuteekawo ebifo abawagizi webanaanaabira engalo awamu n’okwambala masiki era banywerere ku biragiro ebinabaweebwa okusobola okuziyiza ekirwadde kino. Omuk. Ssejjengo bannabyamizannyo abasabye okubeera obulindaala basobole okukuuma obulamu bwabwe obulungi.       	https://gambuuze.ug/2022/09/27/quarter-final-zekikopo-kyamasaza-ya-ssande-eno-omuk-ssejjengo/
politics	Mubuulire abantu gavumenti by’ekoze okubataasa ku bulimba bwa Opozisoni – Museveni	  Kampala Pulezidenti Yoweri Kaguta Museveni asabye ababaka okubuulira abalonzi ebintu bye basobodde okukolera  eggwanga nga National Resistance Movement (NRM), kiyambe okukendeeza ku bulimba obutambuzibwa ab’oludda oluvuganya.Wadde emabegako Pulezidenti Museveni yali yategeeza nga bw’ateeteega kubuulira bantu Birungi NRM byekoze, yeefukuludde eggulo ku Mmande n’asaba bannaNRM okulaga ensi ebikoleddwa gavumenti ye.  “Enkola yaffe nga bannansiko ey’okukola ebintu mu kasirise, tutandike okwogera ku ebyo bye tutuuseeko. Bino bye tubaddeko eby’okutulabira ku bikolwa byaffe erina okukoma tulabe twetutambula.” Museveni bwe yannyonnyodde. Museveni bwe yabadde akuba ttooci mu bituukiddwako mu kisanja ‘Hakuna Mchezo’ Manifesto 2016-2021  era n’alaga ebimu ku bintu ebisobodde okutuukibwako ebyetaaga okulagibwa ensi. “Essaawa ya leero, Uganda etunda ebweru amajaani agaweza kkiro obukadde 60, ensawo z’emmwanyi obukadde 70, Obulimi bwa Ppamba bweyongedde ate nga n’ebyobulambuzi byali bituwa ensimbi mpitirivu nga Corona tannabalukawo.” Museveni bwe yagambye. Museveni agamba nti ebyenfuna byongera okukula buli lunaku kuba emmere yonna eyalimibwanga okuliibwa omuli amata n’ebirala byokka kati bifunibwamu ssente. Ono akunze ababaka okuteeka essira ku kutondawo emirimu wamu n’okuyamba abantu ab’enjawulo okukulaakulana. Yasabye abantu okutandika okulima mu bungi basobole okutundako era bafube okugatta omutindo ku ebyo bye balima. Mu kwogera kwe, Ssaabaminisita Ruhakana Rugunda alaze ebimu ku bituukiddwako mu kisanja Hakuna Mchezo omuli; okwongera ku bungi bw’amasannyalaze, okuzzaawo ennyonyi y’eggwanga, okukola enguudo ez’enjawulo wamu n’okutuusa amazzi amayonjo ku bantu. Museveni yakuutidde ababaka abapya okugoberera era baagazise abantu enteekateeka za gavumenti ez’enjawulo, basobole okuyambibwako okweggya mu bwavu.      	https://gambuuze.ug/2021/04/20/mubuulire-abantu-gavumenti-byekoze-okubataasa-ku-bulimba-bwa-opozisoni-museveni/
sports	Ssaabasajja Kabaka asiimye okulabikako eri Obuganda ng’atongoza empaka z’Ebika	    Ssaabasajja Kabaka, Ronald Muwenda Mutebi II asiimye okulabikako eri Obuganda nga aggulawo empaka z’Ebika bya Buganda, nga 28th May 2022, ku kisaawe kya Kasana – Luweero mu Bulemeezi. Bino byogeddwa Minista w’Abavubuka, Ebyemizannyo n’Okwewummuzaamu Owek. Henry Sekabembe Kiberu ku Lwokuna e Bulange- Mengo “Ssaabasajja Kabaka asiimye okulabikako eri Obuganda nga 28, omwezi guno ogw’ okutaano, omwaka guno gwennyini mu ssaza lye erye Bulemeezi e Kasana Luweero nga aggulawo empaka z’ebika z’omwaka guno, ttiimu ezigenda okuggulawo tujja kuzibategeeza mu bwangu ddala nga tumaze okwetegereza ensonga eziwerako,” Owek. Ssekabembe bw’agambye. Okusinziira ku Ssekabembe, empaka zino zigenda kutegekebwa mu bbago eppya eryavudde mu kunoonyereza okwakoleddwa akakiiko akaweebwa omulimu gw’okuzza ekitiibwa, ettutumu n’omutindo gw’ empaka zino akakulirwa Kabugo Julius. Owek. Ssekabembe agambye nti ebika 30 byebimaze okwewandiisa mu nteekateeka eno era wabaddewo ensisinkano n’enkiiko eziwerako okuddabulula ekikopo kino. Ono annyonnyodde obukulu bw’ekikopo kino nategeeza nti kye kyokka ekyetabwamu bazzukulu na Nambi okuviira ddala ku bukulembeze waggulu okutuuka wansi ku bazannyi. Minisita Ssekabembe akunze abantu ba Buganda yonna gyebali okuvaayo okuwagira enteekateeka eno era bakomye okunenya n’okwekubagiza basobole okuzzaawo ekitiibwa n’ettutumu ly’ ekikopo kino nga bwekyali mu myaka gya 90.  Owek. Henry Sekabembe Kiberu, era ategezeza nti Gavumenti ya Ssaabasajja Kabaka, esiimye nekolamu enkyukakyuka mu lukiiko olugenda okuddukanya empaka zino, era neyebaza nyoo bonna ababaddeko kuba baweerereza mu kiseera ekijjudde okusomoozebwa. Kati olukiiko olupya lukulirwa Ssentebe, Katambala Hajji Sulaiman Magala, omumyuka we Asooka ye Hajji Jamir Ssewanyana ng’ono avunaanyizibwa ku mipiira ogw’ebigere, Omumyuka ow’okubiri, Dr. Sarah Nkonge ng’ono avunaanyizibwa ku mupiira gw’engalo oba okubaka. Omuwandiisi w’olukiiko ye Gerald Katamba ate Omuwanika ye Micheal Nsereko, avunaanyizibwa ku bannamikago n’abavujirizi ye Rebecca Nassuna, Clive Kyazze ne James Ntambi bavunaanyizibwa ku mawulire ate Manisur Kabugo wa kikugu mu mupiira gw’ ebigere ate Kaala Rose wa kubaka. Minisita Ssekabembe agamba nti emyaka egisoose 3, Abataka bagenda kukiikirira naye mu maaso awo baveeko era ng’omukiise w’abataka ye Nakigoye Nabimba ate alina okulondoola buli kimu okuteekebwa mu nkola ye Julius Kabugo olwo Catherine Nakigudde akiikirire abakyala.  	https://gambuuze.ug/2022/05/19/ssaabasajja-kabaka-asiimye-okulabikako-eri-obuganda-ngatongoza-empaka-zebika/
health	Bannayuganda Abalala Baakuddamu Okuzzibwa Mu Ggwanga	  Minisitule evunaanyizibwa ku nsonga z’ebweru erangiridde nti yakuddamu okuleeta bannayuganda abakonkomalidde mu mawanga amalala olwekirwadde kya coronavirus. Enteekateeka eno yayimirizibwa ssabiiti bbiri emabega.Gavumenti yayimiriza enteekateeka eno olw’omujjuzo bubifo awakuumirwa abantu abaakatuuka mu ggwanga biyite kalantiini centre. Gavumenti yali yassaawa ebifo bino 37 nga bisuubirwamu abantu 2500. Newankubadde nga minisitule y’ebyobulamu yali esuubira abantu 300 buli wiiiki bbiri, abantu 100 bayiika mu ggwanga mu wiiki emu yokka. Abantu abalala 1000 bakyakonkomalidde mu mawanga amalala. Okusinziira ku kiwandiiko ekifulimiziddwa minisitule y’ensonga z’e bweru, kyategeezezza nti batereezezza embeera abantu mwebagenda okubeera nga bazze. Bannayuganda abalala basuubirwa okutuuka mu ggwanga nga July 18. Minisitule yasuubizza okuzza kuno Bannayuganda bonna abakyakonkomalidde ebweru. Bannayuganda okuva e South Africa, Turkey, India, United Kingdom, Switzerland, Italy ne United Arab Emirates bebaakomezeddwawo kuno nga bonna bateekebwa mu kalantiini okumala ssabbiiti bbiri. URN    	https://gambuuze.ug/2020/07/15/bannayuganda-abalala-baakuddamu-okuzzibwa-mu-ggwanga/
business	Abakazi baleseewo obufumbo ne bagenda ku byeyo – Alipoota	 Minisitule y’ekikula ky’abantu n’enkulaakulana yaabwe, etegeezezza ng’omuwendo gw’abasajja abeemulugunya ku bakyala baabwe ababadduseeko ne bagenda okukuba ekyeyo mu mawanga g’Abawarabu bwe gweyongedde. Okusinziira ku Ministule eno, okwemulugunya kuno okusingakuva mu basajja abawangaalira mu byalo era nga bagamba nti tebalina kye bamanyi abakyala baabwe gye bali, ekintu ekireeseewo okwekyawa mu baami bano nga weetaaga okubaawo ekikolebwa. Minisitule egamba nti abakyala bava mu maka gaabwe ng’abaami tebategedde ne bagenda okwenogera ku nsimbi mu kyondo kya Buwarabu. “Mu kitongole kyaffe ekirwanyisa okukusa abantu mu minisitule y’ekikula ky’abantu ekya ‘ National Centre for Coordination and Prevention of Trafficking in Persons,’ twongedde okufuna okwemulugunya okuva mu basajja ku bakyala baabwe okubabulako ne bagenda ku kyeyo.” Amyuka akulira ekitongole kino Agnes Igoye bw’ategeezezza. Ebiri mu Minisitule eno biraga nti omuwendo gw’abavubuka abawalaabagenda ku kyeyo gweyongedde nnyo okusinga ku gw’abalenzi. Wabula Igoye agamba nti wadde abasajja beemulugunya kyokka bwe bagenze mu maaso n’okukebera ekituufu oba bano babadde bakyala baabwe, kizuuse nti tebaabawasa mu mateeka nga bwe baba bagamba. Ono asabye abakyala okwesonyiwa okudduka ku basajja n’ategeeza nti singa wabaawo obutakkaanya ekisinga kutuula na kwogerezeganya okusinga okugumaza embiro. Minisitule eraze nti ekimu ku bintu ebisinze okuvaako abakyala okuddukira ku kyeyo bwe bufumbo n’omukwano gwe babaddemu okusasika. Ku nsonga z’omuwala Judith Nakintu eyaggyibwamu ensigo bwe yali akola mu kiyumba muSaudi Arabia, Igoye agamba nti Ssaabawaabi wa gavumenti yamaze dda okuggula emisango ku bannannyini kkampuni ya Nile Treasure Gates Company abaatwala omuwala ono okukola era mu bwangu baakusimbibwa mu maaso g’omulamuzi. Abavunaanibwa kuliko; Kato Abubaker, Muhammad Mariam, Ali Hassan ne Salma Muhammad. Kigambibwa nti Nakintu yatwalibwa kkampuni ya Nile Treasure mu 2019 okukola e Saudi Arabia ng’omukozi wa waka naye mu 2021 bakama be baamutwala mu ddwaliro okumugema COVID-19 naye n’amaliriza ng’ensigo bazitutte.         	https://gambuuze.ug/2022/02/15/abakazi-baleseewo-obufumbo-ne-bagenda-ku-byeyo-alipoota/
politics	Bobi Wine akunze abawangaalira ebweru okwenyigira mu kukyusa obuyinza	 Pulezidenti w’ekibiina kya National Unity Platform (NUP), Robert Kyagulanyi aka Bobi Wine, ategeezezza nti obuvunaanyizibwa bwa bannayuganda abawangaalira ebweru bulina okuggumizibwa n’okwongerwamu amaanyi. Kyagulanyi yagambye nti gwe mulundi ogusookedde ddala, okulaba nga bannayuganda ebweru bonna beenyigidde butereevu mu nsonga z’okununula eggwanga lyabwe. Bino Kyagulanyi yabyogeredde mu lukung’aana lwa bannayuganda abawangaalira ebweru ku wiikendi ewedde. Kyagulanyi yasiimye bannayuganda olw’omulimu amatendo gwe bakoze era n’abeebaza olw’okubafunira emikago awamu n’okwongera amaanyi mu lutalo luno nga bawaayo ku ebyo bye balina era n’abasaba okugutwala mu maaso. Okusinziira ku Kyagulanyi, Pulezidenti Museveni atya nnyo bannayuganda abali ebweru kuba naye baamuyamba nnyo mu lutalo olwamuleeta mu buyinza. “Mu myaka gya 1980 nga Museveni alwana, yeesigama nnyo ku kiwayi kya bannayuganda abaali ebweru aba National Resistance Army, (NRA) okuwangula Obote awamu n’okumukyayisa ensi.” Bobi Wine bw’agambye. Ono yannyonnyodde nti gavumenti ebataddeko abantu mu bitundu ebyenjawulo okugezaako okubaggya ku mulamwa wamu n’okubamalamu amaanyi naye n’abasaba babeere banywevu. “Eyo y’ensonga lwaki gavumenti ebataddemu bambega okubatambulizaako amaaso. Nsaba buli omu abeere bulindaala era yeekengere wakati nga tugezaako okutwala olutabaalo luno mu maaso.” Kyagulanyi bwe yalambuludde. Ono bannayuganda abawangaalira ebweru abasabye okukimanya nti okulwanyisa gavumenti si kintu kya lunaku lumu, oba misinde gya mubunabyalo. Noolwekyo balina okwetegeka okutwala olutalo luno mu maaso. Bobi Wine agamba nti okuwanika kibeera kitegeeza kwewaayo mu mikono gya Pulezidenti Museveni ne banne, abaliisa bannayuganda akakanja.        	https://gambuuze.ug/2021/09/27/bobi-wine-akunze-abawangaalira-ebweru-okwenyigira-mu-kukyusa-obuyinza/
politics	Kyagulanyi asabye ab’e Tanzania okumuyamba aggyeko Museveni	  Pulezidenti w’ekibiina ki National Unity Platform (NUP), Robert Kyagulanyi, amanyiddwa nga Bobi Wine asabye ekibiina ekivuganya gavumenti mu Tanzania ki Demokrasia na Maendeleo (CHADEMA) okubayambako okuggyako obukulembeze bwa Pulezidenti Yoweri Kaguta Museveni. Kyagulanyi okusaba kuno akukoze ku Lwakuna bweyabadde ayogerera mu Ttabamiruka w’ekibiina ki CHADEMA gyeyayitiddwa ng’omugenyi omukulu. Mu kwogera kwe, Bobi Wine yategeezezza nti abantu be Tanzania bakoze nnyo okuyambako bannayuganda mu mbeera yonna naddala okulwanyisa obufuzi bwa bannakyemalira n’okugezaako okutumbula nenfuga eya Demokulaasiya. “Obumu buno bwe bwayatuyamba okufuna obwetwaaze okuva ku bafuzi b’Amatwale okuva mu 1961 Tanzania bweyefuga, Uganda mu 1962 ne Kenya mu 1963,” Kyagulanyi bwe yagambye. Okusinziira ku Kyagulanyi singa bakozesa omutima gwebalina okuggyako Idi Amin mu 1970 basobola bulungi okuyambako bannayuganda okuggyako Museveni kuba akolera ddala ebyo Amin byeyali akola. Ono agamba nti wadde ekibiina ki CHADEMA kikoze nnyo okutuusa Demokulaasiya n’okulwanirira enkyukakyuka mu Tanzani naye okufananako n’amawanga amalala basanze olusozi okutuukiriza kino. “Ssentebe w’ekibiina Freeman Mbowe yakayimbulwa mu kkomera gyamaze emyezi 7 ku misango egyekuusa ku by’obufuzi n’obutujju. Omumyuka we Tundu Mughwai Lissu, akyali mu buwang’anguse oluvannyuma lw’okusimattuka okutemulwa,” Bobi Wine bwe yalambuludde. Kyagulanyi yatenderezza bannakibiina ki CHADEMA olw’okuyimirirawo mu mbeera yonna nebasobola okulwanirira eddembe ly’ abantu babwe. Bino webijjidde nga Pulezidenti wa Tanzania Samia Suluhu Hassan, yakakyaluka okuva mu Uganda gyabadde ku bugenyi bw’ennaku ebiri gyabadde nga asisinkana Pulezidenti Museveni. Abakulu bano bakubaganyiza ebirowoozo ku masanyalaze, obusuubuzi, entambula n’ebyobulamu wakati w’amawanga gombi awamu n’engeri gyebasobola okunywezaamu enkolagana.    	https://gambuuze.ug/2022/05/13/kyagulanyi-asabye-abatazania-okumuyamba-awangule-museveni/
health	Okukuza olunaku lwa White Canes mu Buganda.	 Obwakabaka bwa Buganda buwagidde enteekateeka y’okukuza olunaku lwa international white canes n’obuuma obweyambisibwa abalema okutambula amakumi ataano. Owekitiibwa Kyewalabye Male nga akwas Ssentebe wa ba muzibe emigo (White canes). Emiggo gino (white canes) giwereddwayo Obwakabaka nga bukikiriddwa Owekitiibwa David Kyewalabye Male ono nga Minisita w’Obuwangwa, Obulambuzi n’Embiri mu bwa Kabaka era nga emiggo gino gikwasiddwa Ssentebe w’ekibiina kya bamuzibwe ekya Uganda National Association for the Blind (UNAB).    	https://gambuuze.ug/2019/10/04/okukuza-olunaku-lwa-white-canes-mu-buganda/
politics	Christopher Aine agudde mu bintu; Museveni amulonze okumyuka RDC w’e Mbarara	 Pulezidenti Yoweri Kaguta Museveni alonze Christopher Aine, okubeera omumyuka w’omubaka wa Pulezidenti e Mbarara. Aine nga ye yali akulira ebyokwerinda bye yali Ssaabaminisita era eyavuganya ku kalulu k’Obwapulezidenti aka 2021, John Patrick Amama Mbabazi, kati agenda kumyukaLt. Col James Mwsigye. Lt. Col. Mwesigye okulondebwa kwa Aine yakukakasizza ng’ayita ku lukomo lw’essimu era n’awayaamu n’omukutu gwa Chimpreports. Ekifo kino kibadde kimaze akaseera nga temuli muntu okuva omwaka oguwedde, oluvannyuma lwa Emmy Kateera eyakirimu okusindikibwa eRwampara ng’omubaka wa Pulezidenti ow’ekiseera mu kitundu ekyo. Aine ensi yamutegeerera ku kalulu ka 2016 ak’obwapulezidenti, bwe yalwanagana n’abeebykwerinda nga bagezaako okulemesa mukama we, Amama Mbabazi okukuba enkung’aana. Aine teyaddamu kulabikako oluvannyuma lw’okukwatibwa ab’ebyokwerinda era ekyaddako by’ebigambo okuyiting’ana ng’ono bwe yali attiddwa era omutimbagano ne gusaasaanirako ebifaananyi by’omulambo ogwali gugambibwa nti gugwe. Emyezi ebiri ng’akalulu kawedde, ono yalabika ng’ali ne Gen. Salim Saleh era ne yeewaayo mu mikono gy’abeebyokwerinda era n’ategeeza nti abadde yeekwese. Okulondebwa kwa Aine kuggumiza okutabagana wakati wa Amama Mbabazi ne Pulezidenti Museveni era bano baasalawo okuteeka embiranye yaabwe ku bbali baddemu okukolagana era bino bye bimu ku bibala.               	https://gambuuze.ug/2021/07/06/christopher-aine-agudde-mu-bintu-museveni-amulonze-okumyuka-rdc-we-mbarara/
health	Ab’e Kira batandise okulwanyisa Corona ku mikolo gy’okuziika	         Kampala  Abakulembeze mu Munisipaali y’e Kira, batandise kaweefube w’okwongera okutangira ensaasaana y’ekirwadde kya Ssennyiga Corona naddalaku mikolo egikung’aanya abantu abangi omuli okuziika. Omu ku batuula ku kakiiko akalwanyisa Corona mu Kira, Lubega Hussein, ategeezezza nti ekiseera kituuse abantu bafunirwe ebyambalo ebikozesebwa okuziika abafudde Corona, kiyambe okutangira obulwadde buno era n’okukendeeza ku ssente obulindo ezisasulwa kkampuni eziziika ababeera bafudde Corona. Okwogera bino Lubega asinzidde ku Kampala bw’abadde ayogerako ne bannamawulire ku kituufu ekirina okukolebwa okwewala ekirwadde kino. “Tulina eggombolola 3 mu Kira era twagala buli ggombolola efune ebyambalo by’okuziika 10 bannannyini bafu batandike okweziikira abantu. Kino kijja kuluma aba kkampuni eziziika naye tewali kyakukola kubanga abantu baffe abasinga tebalina busobozi bwa ssente zisabibwa okuziika abaagalwa baabwe abafudde Corona olwo abaavu ne basalawookubakweka ne babeezikira.” Lubega bw’agambye. Lubega annyonnyola nti ebyambalo bino bisobola bulungi okwozebwa mu ddagala nga Jik buli lwe bimala okwozebwa era n’asaba ababaka ba Palamenti okwenyigira mu nteekateeka eno, bayambeko abatuuze baabwe. Ono asabye bassentebe b’ebyalo bafeeyo mu kutumbula enteekateeka y’ebyambalo nga bazuula abafudde Corona ate ne bakakasa nti okuziika kugoberera emitendera emituufu. Lubega agamba nti basazeewo okulwanyisa Corona nga basomesa abantu ku byalo ebyenjawulo ku ngeri gye bayinza okwetangira ekirwadde kino n’engeri gye basobola okulwanyisaamu obulwadde buno.             	https://gambuuze.ug/2021/07/08/abe-kira-batandise-okulwanyisa-corona-ku-mikolo-gyokuziika/
health	COVID-19: Poliisi eyongedde amaanyi mukukwata abajeemera ebiragiro bya Museveni	 Luke Oweyesigire ayogerera poliisi y’e Kampala n’emirirwano Poliisi ya Uganda eyongedde amaanyi mu bikwekweto okukwata abo bonna abajeemera ebiragiro by’Omukulembeze w’eggwanga ku kulwanyisa ekirwadde kya senyiga owa COVID-19.  Olwaleero, poliisi ekutte abasomesa 53 eb’essomero lya Daffodil erisangibwa e Naggulu wamu n’abalala 23 aba Kabojja Junior school erisangibwa e Kamwokya. Bano bavunaanibwa okugenda mu maaso n’okusisinkana mu bungi ng’ate Museveni yalagira amasomero gonna gaggale okumala ennaku 32 ng’omu ku kaweefube w’okulemesa COVID-19 okusaasaana mu Uganda. Ayogerera poliisi y’e Kampala n’emirirwano Luke Oweyesigire yagambye nti abasomesa bano baatwaliddwa ku poliisi ya Kira Road gyebaalabuliddwa obutaddamu kukungaana. Poliisi era eggulo yakutte abasumba ab’enjawulo abaabadde bajeemedde ekiragiro kino ne bakungaanya abantu okusaba. Muno mwabaddemu ne Vicar General w’essaza ly’Ekeleziya ekkulu ery’e Kampala Musingnor Gerald Kalumba.  Essabbiiti ewedde, Omukulembeze w’eggwanga Yoweri Kaguta Museveni yalangirira nti yali aweze enkugaana ezaabuli kika omuli ez’ebyobufuzi, okuziika, okusaba mu mizikiti n’amakanisa, okuggala amabaala n’obutale wamu n’ebintu ebirala bingi mu kaweefube w’okulwanyisa ekirwadde kya COVID-19. Kyokka ku Lwomukaaga ekiro, minisita avunanyizibwa ku by’obulamu Jane Ruth Aceng yalangirira nti ekirwadde kyali kigobye mu Uganda. Munnayuganda amannya ge agaasirikirwa nga mutuuze w’e Kibuli yesangibwa n’ekirwadde kino oluvanyuma lw’okudda okuva e Dubai.     	https://gambuuze.ug/2020/03/23/covid-19-poliisi-eyongedde-amaanyi-mukukwata-abajeemera-ebiragiro-bya-museveni/
health	Bannalotale beyanzizza Beene olw’okukyuusa embeera z’abantu	   Kampala Bannalotale abeegattira mu disitulikiti etwala Uganda ne Tanzania nga bakulembedwamu abe Mmengo bawadde Ssaabasajja Kabaka Ronald Muwenda Mutebi II ejjinja ery’omuwendo okumusiima olw’okukyuusa embeera z’abantu mu Buganda. Bano eyanzizza Ssaabasajja Kabaka olw’okusiima nakwata omumuli gw’okulwanyisa ekirwadde kya Mukenenya ng’ali wamu n’ekitongole ekivunaanyizibwa ku kulwanyisa Mukenenya mu nsi yonna ekya UNAIDS. Kulwa Nnyinimu  ejjinja lino likwasiddwa omulangira David Kintu Wassajja, omuzaana Marion Nankya, omumyuka w’omukubiriza w’olukiiko lwa buganda owek Hajji Ahmed Lwasa wamu n’omukubiriza w’olukiiko lwabuganda eyawummula owek Nelson Kawalya. Omulangira Wasajja yagambye nti, “ Kibeere eky’okulabirako eri abantu abalala okuyamba abantu baffe ffenna tusobole okubeera mu nsi eyeyagaza. Nziramu okweyanza abalotale ye Mmengo abawadde Ssaabasajja ekirabo kino wamu n’omulimu gwebakola okukyuusa obulamu bw’abantu. ” Okusinziira ku Mulangira Wasajja Obwakabaka ne Lotale balina bingi byebafaananya nga enkola y’okuyamba abantu Buganda egiyita Bulungibwansi ate abalotale bagiyita ‘Above Self’. Akulira Lotale ye Mmengo, Ernest Kavulu yeyanzizza Kabaka Mutebi II olwokukolera  abantu be ng’ ayita mu kibiina kino. “Kabaka yatuwa amaanyi era natusongera ku  bwetaavu obuli e Kiyindi Najja eri mu Buikwe nga abantu baayo beetaaga okuyamba era netulwana okulaba nti tufunayo puloojekiti enayamba abantu baayo,” Kavulu bwe yagambye. Munnalotale era Minisita w’obuwangwa, ennono n’obulambuzi mu bwakabaka owek.David Kyewalabye Male agamba nti kituufu omuntu akola obulungi asiimibwe era akubiriza abantu ab’enjawulo naddala abavubuka okwegata ku lotale bakyuuse embeera zabantu. Kinajjukirwa nti Omuteregga alina enteekateeka ez’enjawulo ezigendereddwamu okukyusa embeera z’abantu nga atumbula eby’enjigiriza, eby’obulamu, ebyobulamu saako n’ebyenkulakulana.      	https://gambuuze.ug/2021/04/25/bannalotale-beyanzizza-beene-olwokukyuusa-embeera-zabantu/
sports	FDC eyagala ebyemizannyo byawulwe ku by’enjigiriza	   Kampala  Ekibiina kya Forum for Democratic Change (FDC) kisabye gavumenti eyawule Minisitule y’ebyenjigiriza ku by’emizannyo okusobola okubiwa ensimbi ezimala n’okutumbula ebitone. Bano kino baakiyisizza mu amyuka omwogezi w’ekibiina, John Kikonyogo,bwe yabadde ayogerako eri bannamawulire ku Mmande n’ategeeza nti eno yeemu ku ngeri gavumenti gy’eyinza okulaga nti efaayo ku by’emizannyo. “Bw’oba oyagala okufuna mu by’emizannyo, eby’emizannyo byawule ku by’enjigiriza. Ebisaawe byonna bitundiddwa tulina okubizzaawo. Nga FDC tulowooza nti okufuna mu by’emizannyo tulina okuteekamu ssente, okutendeka era tuliise bannabyamizannyo baffe.” Kikonyogo bwe yagambye. Bino we/bijjidde n’eggwanga likyali mu kujaguza olw’abaddusi b’emisinde okuli Joshua Cheptegi ne Peruth Chemutai, okuwangulira Uganda emidaali gya zzaabu mu mpaka za Olympics eza 2020 ezayindidde mu kibuga Tokyo ekya Japan. Uganda yawangudde emidaali 4, n’ekwata kyakubiri mu mawanga ga Africa. Kikonyogo yagambye nti ekiseera kituuse gavumenti eyongere ssente mu by’emizannyo kuba singa bakola kino kibeera tekyetaagisa kupangisa kampuni z’ebweru okutunda ekifaananyi kya Uganda mu mawanga amalala okutumbula eby’obulambuzi. Ono asabye n’ensimbi eziweebwa bannabyamizannyo nga bagenda ebweru w’eggwanga zongerweko kuba embeera nga bw’eri kati bannabyamizannyo naddala abaddusi kumpi be beeyimirizaawo era gavumenti ebalowoozaako nga bamaze kuwangula. Kinajjukirwa nti ababaka nga Allan Ssewanyana bazze basaba gavumenti eyawule ebyemizannyo ku by’enjigiriza kuba enkizo eweebwa Minisitule y’ebyenjigiriza so si byamizannyo. Bwe yali asiibula ttiimu eyagenda mu Olympics, Pulezidenti Museveni yagamba nti gavumenti ye ekoze kinene okutumbula ebyemizannyo era n’asaba bannayuganda okujjumbira ebyemizannyo kisobozese eggwanga obutasindika bakungu bangi okusinga abazannyi. Kikonyogo era asabye gavumenti okuggula omukutu gwa Facebook n’ategeeza nti kino kiremesezza bbizineesi z’abantu nnyingi era ne kiremesa abantu okutunda ebintu byabwe ku mutimbagano.      	https://gambuuze.ug/2021/08/10/fdc-eyagala-ebyemizannyo-byawulwe-ku-byenjigiriza/
health	Owek. Kaawaase alaze ensi yonna engeri Buganda gyekuttemu olutalo lwa Mukenenya	  Omumyuka wa Katikkiro Asooka, era Minisita Avunaanyizibwa ku Nzirukanya y’Emirimu; Tekinologiya n’Obuyiiya, Oweek. Prof. Twaha K. Kaawaase, alaze Buganda yeeyimiride ku lutalo lw’okulwanyisa Mukenenya okulaba nti afuuka olufumo 2030, wanaatuukira. Obubaka buno Owek. Kaawaase abuweeredde Thailand gyagenze okukiikirira Obwakabaka mu lukiiko olwategekeddwa ekitongole eky’ensi yonna ekirwanyisa mukenenya ki UNAIDS. Olukungaana lw’atudde n’ekigendererwa eky’ongera amaanyi mu kulwanyisa mukenenya n’okumumalirawo ddala omwaka 2030, wegunaatuukira. Owek. Kaawaase, alaze emirimu emirungi n’amaanyi Kabaka g’atadde ku kaweefube w’okulwanyisa mukenenya okuva lwe yakwasibwa obuvunaanyizibwa obw’okukulemberamu OMUMULI gw’okulwanyisa obulwadde buno. Kabaka alwanyisizza mukenenya ng’ayita mu kutumbula eby’emizannyo, nga emisinde gy’amazaalibwa ge, egyetabwamu abantu abasukka 80,000; omupiira gw’amasaza, ogwetabwako abantu abasukka 30,000; awamu n’omupiira gw’ebika. Gino gyonna mu kiseera kino gizannyibwa ku mulamwa ogw’okulwanyisa mukenenya. Ono annyonnyodde ku byooto ebikumibwa mu Buganda wonna okusomesezaako abavubuka ebikwata ku mukenenya n’ensonga ez’ebyobulamu.  So ng’ate n’obukulembeze bw’Obwakabaka obutambulizibwa mu masaza busaale nnyo mu kutambuza obubaka ku mukenenya. Owek. Kaawaase ategeezezza olukiiko nti omulimu Kabaka gw’akoze guyambye nnyo okukendeeza ku kusaasaana kwa mukenenya n’ebitundu 52 ku 100. Abantu beeyongedde okutegeera n’okumanya ebikwata ku mukenenya okuva ku bitundu 89 okutuuka ku 94, so nga n’abalwadde abakkiriza okujjanjabwa beeyongedde okuva ku bitundu 64 okutuuka ku 92. Era abakakasizza olukiiko nti Obwakabaka bwa kugenda mu maaso ne kaweefube w’okulwanyisa mukenenya, butaase abantu. Kinajjukirwa nti ekitongole k’ensi yonna ekirwanyisa mukenenya, kikulirwa omukyala Munnayuganda, Winnie Byanyima. Mu lutuula luno, olukiiko lwonna awamu lusiimye nnyo Ssaabasajja Kabaka olwa kaweefube w’okulwanyisa mukenenya, ate n’okubeera eky’okulabirako nti kisoboka okumulwanyisa nga tuyita mu buwangwa bwaffe.      	https://gambuuze.ug/2022/12/16/owek-kaawaase-alaze-ensi-yonna-engeri-buganda-gyekuttemu-olutalo-lwa-mukenenya/
politics	4 bavudde mu lwokaano lwa Lubaga South, balekedde Mukaaku	 Bya Gladys Nanyombi Lubaga Akalulu katuuse wekanyumira, abeesimbyewo  mu lwokaano lw’omubaka wa Lubaga South mu Palamenti abawera bana, basazeewo okuwagira munnakibiina ki National Unity Platform (NUP) Samuel Walter Lubega Mukaaku ku kifo kino. Mukaaku wamu n’abamwegasseeko Bano okuli; Joel Yiga, Masembe Moses, Ssemusu Mugobansonga ne Denis Kiyingi bategeezezza olupapula luno olwa Gambuuze nti, beetunuddemu nebalaba nga Mukaaku abasinza obuwagizi era ajja kusobola okutuusayo ensonga zabwe. “Bwetwabadde mu nteseganya, nze nabadde omukubiriza w’enkiiko zonna era mubwerufu twagenze mu maaso n’okuba akalulu era kawanguddwa Lubega Mukaaku,”Omu ku babadde bavuganya ku kifo kino Denis Kiyingi bweyategeezezza. Wabula bino Aloysious Mukasa ali ku mbiranye ne Mukaaku yabiwakkanyiza nagamba nti, olukiiko olw’engeri eno terunabaawo bano bali mu katemba wabwe, yye akalulu akyakalimu. Ate yye Masembe Moses yagambye nti, Mukaaku bamuwadde omukisa nga bbo abavubuka era namulabula nti singa ava ku bigendererwa bya NUP bakukola kyonna ekisoboka okudda bamwesimbeko. Mukaaku yeebazizza banne era nalaga nti, mwetegefu okukyusa ekitundu kya Lubaga South wamu nokwongera okutunda ekibiina ki NUP mu bantu. “Ndi mwetegeefu okwanganga ekifo ekimpereddwa era singa mba nkwasiddwa Kaadi ya NUP, nkakasa nti benvuganya nabo mu bibiina ebirala njakubawangula,” Mukaaku bweyanyonyodde. Mukaaku yakkiriza nti, ekibiina tekinavaayo mubutongole kulaga gwebagenda kuwa kkaadi naye ye n’abamuvuganya basazeewo bawewule ku mulimu gw’ ekibiina mukukkiriziganya. Mukaaku yakakasizza nti, ku lw’ekibiina nebwabeera tawereddwa kkaadi mwetegefu okuwagira oyo anabeera ayiseemu mu mazima n’obwenkanya era ajja kumunoonyeza akalulu. Abawagizi b’ekibiina ki NUP mu Lubaga basiimye ekikolwa ekyakoleddwa Kiyingi ne banne nebategeeza nti kiraga obuzira n’okwagaliza abalala.    	https://gambuuze.ug/2020/09/16/4-bavudde-mu-lwokaano-lwa-lubaga-south-balekedde-mukaaku/
sports	Balonze ebisaawe omunaazannyirwa egy’Amasaza	 Olukiiko oluddukanya empaka z’omupiira gw’amasaza lutegeezezza nti lulonze ebisaawe emipiira mwe gigenda okusambibwa wakati mu kwekuuma ekirwadde kya Ssennyiga Corona. Akulira akakiiko Sulaiman Ssejjengo Okusinziira ku ssentebe w’olukiiko luno, Sulaiman Ssejjengo, olukalala lw’ebisaawe ebigenda okukozesebwa sizoni eno bamaze okubiweereza mu kibiina ekiddukanya omupiira mu ggwanga ekya FUFA era nga basuubira nti mu bwangu bigenda kulambulwa. “ Ebisaawe twabironze nga tutunuulira ebyo ebizimbe ebisobola okubeera nti tetukozesa maanyi mangi okuziyiza abawagizi obutayingira mu bisaawe,” Ssejjengo bw’agambye. Ono agasseeko nti ekirala kye baataddeko essira by’ebitundu ebirina ebisulo ebiriraanye ekisaawe okulaba ng’abazannyi bakuumirwa mu bifo eby’okumpi okusobola okubatangira ekirwadde kino. Ssejjengo annyonnyodde nga bwe bafuddeyo ennyo ku by’okwerinda n’obujjanjabi nga balonze ebisaawe ebiriraanye amalwaliro amanene we basobola okuggya obujjanjabi obwamangu nga waliwo ekyetaagisizza. Ono agambye nti kati balinze FUFA okukakasa ebisaawe bino n’oluvannyuma bateese n’abakulembera ttiimu wansi mu Masaza babawe amagezi ku ngeri gye banaasengeka ebibinja eby’enjawulo. Empaka z’amasaza ze zimu ku mpaka ezisinga obuganzi era ezisinga okubeerako abawagizi naye olw’ekirwadde kya COVID-19 abategesi babadde bakyanoonya engeri gye giyinza okuzannyibwamu nga temuli bantu bangi. Kati ekirindiriddwa lwe lukalala lw’ebisaawe olugenda okufulumizibwa oluvannyuma lw’okukakasibwa ekibiina kya FUFA.  	https://gambuuze.ug/2020/10/12/balonze-ebisaawe-omunaazannyirwa-egyamasaza/
politics	Gavumenti erabudde abatandise okuleeta obukubagano mu kulonda	  Kampala Gavumenti erabudde ku bantu abatandise okukola obuvuyo n’okuleeta obukubagano mu kalulu ka 2021 nti tebagenda kubakkiriza kutabangula mirembe. Minisita Betty Amongi Okulabula kuno kukoleddwa Minisita wa Kampala Betty Amongi leero ku Lwokusatu ku Media Centre mu Kampala bwabadde ayogerako eri bannamawulire, nategeeza nti nga abakulira ekibuga tebagenda kutunula butunuzi nga bannabyabufuzi batabangula emirembe. “Tetugenda kusibamu okukola kwoyo yenna aleeta obuvuyo wamu n’okutulugunya abantu abalina endowooza ezawuka ku zaabwe. Abo bonna abatandise okuyuza ebifananyi bya balala wamu nabaagala okukozesa akaseera k’obululu okuddizaamu emisango, amateeka gagenda kubakolako,” Minisita Amongi bw’agambye. Kino kiddiridde poliisi okulwanagana n’abawagizi b’ekibiina kya NUP ekya Robert Kyagulanyi (Bobi Wine) naba FDC aba Patrick Oboi Amuriat bwebabadde beewandiisa okuvuganya ku bwapulezidenti mu kalulu ka bonna aka 2021. Poliisi leero yavuddeyo netegeeza nti bano babadde bagijeemedde nebamenya ebiragiro bya sennyiga Corona ebyateekebwa akakiiko k’ebyokulonda. Minisita Amongi annyonnyodde nga bwewaliwo abantu abatandise okwawula mu bantu nga basinziira ku mawanga n’okusaasaanya obukyayi nti bino tekigenda kukkirizibwa mu kibuga. Ono asinzidde wano nalabula abeesimbyewo abeetabye mu kukungaanya abantu olunaku lw’eggulo nga tebambadde bukookolo era awatali kwewa mabanga okukimanya nti bateeka obulamu bw’abawagizi babwe mu matigga. Amongi alaze ng’ebikolwa bya bannabyabufuzi ababadde beewandiisa olunaku lw’eggulo bwebyatabangudde ekibuga nebiremesa bannakampala okukola ekintu ekyongera obufiiriza bannansi ne gavumenti.    	https://gambuuze.ug/2020/11/04/gavumenti-erabudde-abatandise-okuleeta-obukubagano-mu-kulonda/
politics	Ssemujju Nganda :  “Eby’okuwa Oulanyah obutwa biraga bannaansi tebakyesiga gavumenti “	 Omwogezi w’ekibiina ki ‘Forum for Democratic Change(FDC)’, Ibrahim Ssemujju Nganda, ategeezezza nti gavumenti eri mubuyinza okuggwamu ensa kye kireese abantu okugirumiriza buli kimu omuli nebyo byetakoze. Ebigambo bino Ssemujju yabyogeredde wakati nga abamu ku bantu bagenda mu maaso n’okukakasa nga abadde Sipiika Jacob Oulanyah bweyaweebwa obutwa wadde kino Nganda akiwakanya. “ Sirowooza nti Jacob Oulanyah yaweebwa butwa, abadde mulwadde okumala ebbanga ddene naye bw’owangaalira munsi gavumenti gyetirimbula abantu baayo, ebigambo nga obutwa birina okubaawo,” Ssemujju bwe yannyonnyodde. Ssemujju yagasseeko nti omuntu yenna okumukkirizisa nti Oulanyah yafudde butwa alina okuleeta obujulizi obwesimba kuba akimanyi nti Abafirika gyebuva negyebukoma tebakkiriza nti omuntu asobola okwefiira. Bweyabadde ku leediyo ya Capital FM ey’ebyobufuzi ku Lwomukaaga, amyuka ssentebe w’ekibiina ki National Resistance Movement (NRM) mu Buganda, Godfrey Kiwanda yakakasizza nti Oulanyah yamugamba nti yali yaweebwa obutwa nasaba ensonga eno ereme kubuusibwa maaso. “Siyawukana nandowooza ya taata w’Oulanyah eyategeezezza nti mutabani we yaweebwa obutwa kuba nange omugenzi Oulanyah yang’amba nti yaweebwa obutwa,” Kiwanda bwe yagambye. Wabula Minisita w’ebyamawulire, Chris Baryomunsi yayambalidde Kiwanda nategeeza namubuuza kyeyakolawo era lwaki ayogera kati nga Oulanyah amaze okufa. Kinajjukirwa nti bweyali mukuziika Oulanyah, kitaawe Nathan Okori, yakiddamu nakakasa nti mutabani we yali aweereddwa obutwa.           	https://gambuuze.ug/2022/04/11/ssemujju-nganda-ebyokuwa-oulanyah-obutwa-biraga-bannaansi-tebakyesiga-gavumenti/
politics	Palamenti ejaguza emyaka 100, emirimu gy’ababaka bannansi bagitankana	  Kampala Olwaleero giweze emyaka 100 bukya Palamenti ya Uganda etondebwawo mu 1921 era omumyuka akulira eby’amawulire n’empuliziganya mu Palamenti, Hellen Kaweesa, agamba nti mukakafu ku kya Palamenti okunyweza enfuga eya demokulaasiya emyaka 100 egiyise.  Ebikujjuko bino bikwatiddwa mu ngeri ya kimpowooze olw’ekirwadde kya Ssennyiga Corona ekikyalemesezza abantu okukung’aana.  Oluvannyuma ababaka bayisizza ekiteeso ekijjukira emyaka 100 bukyanga Palamenti entondebwawo. Ku ngeri Palamenti gy’ezze ekolamu, Kaweesa agamba nti wadde wakyaliwo ebisoomooza naye Palamenti ekyuse, omuwendo gw’ababaka gweyongedde era n’abantu kati babeera bagoberera ensonga eziri mu Palamenti okusinga bwekyali. “Palamenti eno nnene emirundi etaano okusinga eyasooka, ekisenge ekyasookerwamu kyali kya babaka 100 bokka naye kati mu Palamenti ey’e 11 bajja kusoba mu 500. Noolwekyo tukyasoomoozebwa ekifo kuba tulina okukigaziya.” Kaweesa bw’annyonnyodde. Kaweesa agasseeko nti enfuga ya demokulaasiya, ababaka ba Palamenti bagyettanidde nnyo ekireeseewo obwerufu. Ono agamba nti kati basoomoozebwa omuwendo gw’ababaka abato ogweyongedde ate nga n’ebitundu bye balina okukiikirira bikyali bingi, ekitegeeza nti ababaka bakyeyongera. Kaweesa alaze okutya olw’omutindo gw’ababaka oguserebye yo nga Palamenti n’ategeeza nti balina eddimu okubabangula ate nga n’abamu ku bantu tebategeera buvunaanyizibwa bwa babaka nga bababanja ebintu bingi ebitali buvunaanyizibwa bwabwe “Obuvunaanyizibwa bwabwe tebunnategeerebwa, abamu basaba ababaka ebintu bingi okuli; amasomero, amalwaliro wadde nga kino kiva ku babaka okusuubiza ensi n’e Ggulu nga banoonya akalulu. Noolwekyo tulina okubasomesa bamanye obuvunaanyizibwa bwabwe.” Kaweesa bw’ategeezezza.    	https://gambuuze.ug/2021/03/23/palamenti-ejaguza-emyaka-100-emirimu-gyababaka-bannansi-bagitankana/
religion	Owek.  Nsibirwa asiimiddwa ekkanisa olw’okugiyamba okulaakulana	 Abakulembeze b’ekkanisa ya Uganda mu bulabirizi bwe Namirembe basiimye omumyuka ow’okubiri owa KatikkiroOwek. Robert Waggwa Nsibirwa olw’okugiyambako mu nteekateeka z’okutumbula eby’obulimi awamu n’okutumbula ekirime ky’ Emmwanyi. Bano okusiima basinzidde ku mukolo gwa Rev. Can. Henry Ssegawa ne mukyala weChristine Ssegawa gwebategese okwebalizaako Katonda olw’okuweza emyaka32 ngabali mu buwereza. Kinajjukirwa ntiRev. Can. Henry Segawa ye muwandiisi w’obulabirizi owenkalakkalira era akwasiddwa ennyumba ey’enkalakkalira ey’omuwandiisi w’obulabirizi buno okusobola okutambuza obulungi emirimu. Omulabirizi we Namirembe Rt. Rev. Bp. Wilberforce Kityo Luwaliraabadde omubuulizi w’olunaku asinzidde wano nasiima Owek. Robert Waggwa Nsibirwa olwokuvujirira enteekateeka zekkanisa nokubayamba okubafunira endokwa zemmwanyi nga ayita mu kitongole kya BUCADEF. Mu kwogera kwe,Owek.Robert Waggwa ategeezezza nti obukulembeze eri abantu ba Ssaabasajja Kabaka buli ku mitendera egy’enjawulo era Omulabirizi Kityo Luwalira ne Canon Ssegawa beetaba butereevu mu nteekateeka y’ Emmwanyi Terimba okusobola okutumbula enkulaakulana n’abantu okubalabirako.  “Tukoze ebintu bingi nnyo mu Bwakabaka okulaba nti abantu baffe bagezaako okubeera mu mbeera esaanidde era tulabawo enjawulo. Enteekateeka eno Katikkiro gyeyawomamu omutwe eya Emmwanyi Terimba wamu nokusimba ebitooke etambulidde ddala bulungi era tukirabye nti mu myaka 5 obungi bw’emmwanyi n’amatooke mu Buganda wamu n’enfuna byeyongeddeko,” Owek. Waggwa bw’ategeezezza. Ono agumizza abantu mu Buganda ne Uganda nti akatale k’emmwanyi wekali era nabasaba okwongera amaanyi mu kuzirima basobole okufuna ensimbi bakyuuse embeera yabwe. Owek Nsibirwa ayagaliza Canon Ssegawa n’omukyala Christine obulamu obulungi basobole okwongera okuweereza Omukama awamu n’Obwakabaka. Omujaguza w’olunaku Rev. Can. Henry Segawayebaziiza Katonda olw’okumusobozesa okuwereza ekkanisa emyaka 32 era naasiima ennyumba emuweereddwa kyokka nalaga obwetaavu okufunira abaweereza abalala webasula. Omukolo gunogwetabiddwako abalabirizi okuli omubeezi wa Ssaabalabirizi Dr. Rt. Rev. Hannighton Mutebi, Bp. Jackson Matovu, Bp. George Ssenabulya ne Jackson Matovu abasatu abaawummula, bassaabadinkoni mu bulabirizi buno obwe Namirembe, abasumba nababuulizi abalala.      	https://gambuuze.ug/2022/02/22/owek-nsibirwa-asiimiddwa-ekkanisa-olwokugiyamba-okulaakulana/
business	Emmwanyi Terimba : Uganda ekwata kyamusanvu mu nsi ezirima emmwanyi	 Uganda erinnyerinye mu nsi ezisinga okulima emmwanyi nga kati ekwata kifo kyamusanvu ku nsi ekumi ezisinga okulima emmwanyi mu nsi yonna. Ekyama kino kyabikuddwa Ssenkulu wa Uganda Coffee Development Authority, Dr. Emmanuel Iyamulemye, nga ayita ku mukutu gwe ogwa Twitter. Iyamulemye bino yabiggye mu kitongole ky’ensi yonna ekivunaanyizibwa ku mmwanyi ekya ‘International Coffee Organization’ mu bibalo byekyafulumizza mu 2020/2021 era Uganda yasobodde okuva mu kifo kya nnamba 8 nedda mu ky’omusanvu. “Olugero lwa Uganda okulima emmwanyi lutandise okunyuma,” Iyamulemye bwe yannyonnyodde. Ono agasseeko nti olw’okuba waliwo etteeka ly’ emmwanyi basuubira obungi okweyongerako. Era nasuubiza okukolagana n’ebitongole ebirala byonna okuyimusa omutindo gw’emmwanyi awamu nokuyambako abalimi. Obungi bw’emmwanyi Uganda bwetunze mu myezi 12 egy’omwaka 2020/2021 buli kiro 6,078,638 60 nga zino zibalirirwamu obukadde bwa ddoola 559.26 nga buno bwalinnya bwogerageranya n’emmwanyi eziwera obukadde 5 (5,105,881) ez’omwaka oguwedde nga zaabalirirwamu obukadde 496.28 mu mwaka 2019/20.      	https://gambuuze.ug/2021/09/17/emmwanyi-terimba-uganda-ekwata-kyamusanvu-mu-nsi-ezirima-emmwanyi/
health	Abavubuka e Kkooki batendereza Obwakabaka ku kulwanyisa Mukenenya	   Rakai – Kooki Abavubuka abawangaalira mu ssaza lya Ssaabasajja Kabaka e Kkooki batenderezza Omutanda olwa kaweefube gw’aliko okulaba ng’akawuka ka Mukenenya kafuuka lufumo mu ggwanga ng’ayita mu nkola y’ebyoto eyategekeddwa ku magombolola okubangula abavubuka ku ngeri gye bayinza okulwanyisa ssaako n’okwewala obulwadde buno. Okwogera bino baasinzidde ku kyalo Luteebe  mu muluka gw’e Kanoni mu ggombolola ya Mumyuka Lwanda mu distulikiti y’e Rakai mu ssaza lya Ssaabasajja Kabaka ery’e Kkooki ku mukolo gw’ekyoto ekyalangiriddwa Obwakabaka bwa Buganda okukolebwa mu masaza 18 agakola Obwakabaka n’ekigendererwa eky’okulwanyisa Siriimu. Bano nga bakulembeddwamu Matovu Francis Munnyolo atwala abavubuka mu ggombolola ya Mumyuka Lwanda ne Bwemi Julius akulembera abavubuka mu ssaza ly’ekkooki   n’abalala, bagamba nti baaganyuddwa nnyo mu nteekateeka eno era nga baayize bingi  bye babadde tebamanyi mu nteekateeka y’ekyoto. Ye musawo Robert Ssennyondo okuva mu ddwaliro  ly’e Rakai eyakulembeddemu ttiimu y’abakugu abaabangudde abavubuka ku ngeri gye bayinza okwekuuma n’okubatangira okufuna obulwadde buno, yakubirizza abavubuka okubeera abeesimbu eri bannaabwe. Omumyuka w’omukwanaganya w’emirimu gya Ssaabasajja Kabaka e Kkooki, Omulangira Nelson Lubambula yakuutidde abavubuka okukendeeza ku misinde gye bakozesa mu bikolwa  by’okwegadanga ssaako n’okusaba abawala, abakissa ku bavubuka abalenzi ababasaba omukwano, okukomya okutwalira ebitundu byabwe eby’omubiri wabweru. Owek. Betty Mugenyi Mayanja Namata akiikirira essaza ly’e Kkooki ku lukiiko lwa Buganda,  yasabye  abakooki okukulembeze obumu mu buli Kintu kye bakola,  era n’akuutira abakooki okuyigiriza abaana abato okubeera aboomugaso. Mu kwogera kwe omukwanaganya w’emirimu gya Ssaabasajja Kabaka e Kkooki, Gertrude Ssebuggwaawo Nakalanzi, yategeezezza abantu b’e Kkooki nti Ssaabasajja Kabaka abaagala nnyo wakati mu kumwagaliza amazaalibwa amalungi ssaako n’okumwebaza olw’enteekateeka eno kubanga etuukidde ddala ku muntu wa wansi. Mu ngeri y’emu  yawabudde abavubuka okuteeka mu nkola ekiragiro kya  Ssaabasajja Kabaka okulwanyisa Mukenenya nga b’olesa obwesimbu eri bannaabwe wamu n’obutapapira bintu bya mukwano.      	https://gambuuze.ug/2021/04/12/abavubuka-e-kkooki-batendereza-obwakabaka-ku-kulwanyisa-mukenenya/
politics	Mao wakuddamu okuzimba DP	  Balintuma Ssenkaggale w’ekibiina ki ‘Democratic Party (DP)’ Nobert Mao, ategeezezza nga ekibiina bwekyakosebwa olw’ ababaka 11 kwabo 15 bekirina okusala eddiiro nebadda mu kibiina ki ‘National unity Platform (NUP)’ wabula bakola buli kimu bano okubazzaawo. Mao nga alayiza abamu ku bakulembeze abaggya Bwabadde ku kitebe ky’ekibiina e Balintuma – Mmengo mu Kampala ku Lwokubiri, Mao agambye nti agenda kukozesa amaanyi gonna galina okuddamu okuzimba DP. “Nze ndi mukuumi wa kibiina sinze nanyini kyo, bagambye omusota bwegubeera nga gweyubula gubeera mukambwe era bwe bukambwe bwemulaba ensangi zino,” Mao bwanyonyodde. Mao bwabadde ku mukolo gw’okulayiza abakulembeze b’ekibiina mu Wakiso ne Kampala agasseeko nti, bangi bakyaggya abantu mu DP kubanga nnyanja ate nga NUP yo eringa ekidiba. Bino byabadde bikyagenda mu maaso newabaawo ekibinja ky’abavubuka abateeberezebwa okubeera aba NUP abasazeeko ekifo kyonna nga bwebayimba ennyimba eziwaana Bobi Wine. Ate ye pulezidenti wa Uganda Young Democrats. Christopher Okidi asekeredde aba NUP abajaganya okufuna ababaka okuva mu DP nti tebalina kyebagasseeko kubanga bano era babadde mu Opozisoni nga tewali kyebagatta ku lutalo lwa kuwangula Pulezidenti Museveni. Eyali omubaka wa Kawempe North Ssebuliba Mutumba agumizza bannakibiina okunywera kubanga kino si bino DP ezze ebiyitamu.    	https://gambuuze.ug/2020/08/18/mao-wakuddamu-okuzimba-dp/
health	Abakozi ba disitulikiti 4 e Masaka bakwatiddwa Ssennyiga Corona	  Masaka Abakozi ba disitulikiti ye Masaka bana bazuuliddwamu ekirwadde ki COVID-19. Kino kyabikuddwa akulira eddwaliro lya Masaka Regional Referral Hospital Nathan Onyachi nategeeza nti abana bano batandise dda okujjanjabibwa. Omulwadde wa  ssennyiga Corona nga afuna obujjanjabi, Ekif. File        “Abakozi ba disitulikiti ye Masaka bana basangiddwa ne ssennyiga corona era twatandise dda okunoonya abantu abaliko nabo n’okukebera abakozi abalala ku disitulikiti eno era n’okubasaba okwetwala mu Kalantiini,” Onyachi bweyategeezezza. Onyachi yagambye nti ekisinze okwongera okusaasaana kw’ ekirwadde kino be bantu obutafaayo kugondera biragiro ebyabaweebwa okutangira ekirwadde kino ekya Ssennyiga Corona. Yasabye bannayuganda okufaayo okwekuuma ekirwadde kino ku mirimu ne mu maka gaabwe. Ate yye omubaka wa Pulezidenti e Masaka Herman Ssentongo, era nga yakulira akakiiko akalwanyisa ekirwadde kino yalambuludde nga bwebagenda okulinda ebinava mu kukebera abakozi abalala naabaliko n’abalwadde okusalawo oba ekitebe kino bakiggalwa. “Mukiseera kino abakugu baffe bafuna Sampolo ku bakozi bonna aba disitulikiti era kino kye kigenda okutuwa kyetuzzaako,” Ssentongo bweyagambye nalabula abatuuze okukomya okujeemera ebiragiro bino bwebaba bakyayagala obulamu. Ssentongo yagambye nti mu kitundu kye Masaka bakaziikamu abantu bana abafudde kirwadde kino wadde bano bagyibwa Kampala. Mu kiseera kino eggwanga lyakafiirwa abantu 46 okuva mu mwezi gwa March ekirwadde kino lwekyabalukawo. Masaka yafuna abalwadde ba ssennyiga Corona 84 nga ku bano abalwadde 74 bawona nebasiibulwa era nga kati eddwaliro lirina abalwadde 10 bokka. Bino webigidde nga ku Lwokusatu Minisitule y’ebyobulamu yakakasizza nga abakafuna ekirwadde kino bwebaweze 4,101 ku bano 1,876 basiibulwa.    	https://gambuuze.ug/2020/09/10/abakozi-ba-disitulikiti-4-e-masaka-bakwatiddwa-ssennyiga-corona/
politics	Bapulezidenti 21 be bagenda okubaawo nga M7 alayira	  Kampala Abakulembeze b’amawanga abawerera ddala 21 be bakakasizza okwetaba ku mukolo gw’okulayiza Pulezidenti Yoweri Kaguta Museveni ku kisanja kye ekyomukaaga. Okusinziira ku Minisita w’ensonga z’obwapulezidenti, Esther Mbayo, baakwetaba ku mukolo guno ogugenda okubaawo wiiki ejja ku kisaawe e Kololo.  Bino Minisita Mbayo abitegeezezza bannamawulire ku ssengejjero ly’amawulire ga gavumenti mu Kampala, olwaleero ku Lwokubiri n’agattako nti naye basuubira omuwendo guno okweyongerako. “Pulezidenti yayise abakulembeze  42 okuva mu Afirika n’eggwanga lyonna era ku bano 21 baamaze dda okukakasa nti baakubaawo,” Mbayo bw’agambye. Kisuubirwa nti mu bano kuliko; Uhuru Kenyatta (Kenya), Samia Suluhu Hassan(Tanzania) Cyril Ramaphosa(South Africa), Salva Kiir(South Sudan), Paul Kagame(Rwanda), Felix Tshisekedi(DRC), Teodoro Obiang Nguema(Equatorial Guinea), Emmerson Mnangagwa(Zimbabwe), Edgar Lungu(Zambia) n’abalala. Omugenzi Pulezidenti wa Chad Idriss Déby,  naye yali omu ku baali bayitiddwa wabula eby’embi n’afiira mu kulwanagana n’abayeekera. Mbayo agamba nti olwa Ssennyiga Corona, omuwendo gw’abagenyi gusaliddwako ne gudda ku bantu 4042, kisobozese okukwata ebiragiro by’okutangira Corona obulungi.  Okusinziira ku Mbayo buli disitulikiti ejja kuweereza abantu 17  bokka era mu bano mulina okubaamu ababaka abalonde aba Palamenti, bammemba ba CEC ya NRM, Ababaka ba EALA wamu n’abasuubuzi, bannaddiini wamu n’abakulembeze b’ensikirano. Bino we bijjidde ng’omwogezi wa poliisi mu ggwanga, Fred Enanga, yaakamala okutegeeza ng’abooludda oluvuganya bwe bategese okutabangula omukolo guno nga beekalakaasa, okuggala enguudo awamu n’okukasuka bbomu enkolerere, ky’agamba nti tebajja kikkiriza era nga babeetegekedde. Ate ye omwogezi w’eggye lya UPDF abadde yaakamala okutegeeza nga bwe waliwo obubinja obwagala okutabula omukolo gw’okulayira, wabula n’alaga nti beetegese ekimala.      	https://gambuuze.ug/2021/05/04/bapulezidenti-21-be-bagenda-okubaawo-nga-m7-alayira/
religion	Abamenye ekkanisa mu Ndeeba  mutukoze bubi -Omulabirizi Luwalira	 Ekkanisa ya St. Peter’s mu Ndeeba Ndeeba Omulabirizi we Namirembe . Rt. Rev. Wilberforce Kityo Luwalira alaze okunnyolwa olw’okumenyebwa kw’ekkanisa ya St. Peter’s mu Ndeeba. Ekkanisa eno ebadde emazeewo emyaka egiwera 40 yamenyeddwa mukiro ekyakeesezza olwaleero, nga erudde nga ekayanirwa omugagga amanyiddwako erya Dobovico era nga ebadde ekuumibwa poliisi. “Leero tukeeredde mukunyolwa olw’ekkanisa eyamenyeddwa mu Ndeeba, kyenyamiza okulaba nga ensonga eno ebadde egobererwa okuva mu 1981 bweti byebasazeewo ogikomekerezza. Ffenna tuli mu bulumi naye okusingira ddala abakulisitaayo b’ ekkanisa ya St. Peter’s”, Omulabirizi Luwalira bweyategezezza. Luwalira yagasseeko nti endabika y’ekkanisa eno ebadde eraga bulungi amaanyi abakulisitaayo b’omukitundu kino gebassaamu okugizimba kyokka nga gonna gasanyiziddwawo mu ddakiika entono. Yasabye abakulisitaayo okunywerera ku Katonda naye era beegendereze akaseera kano abantu mwebasaliddewo okukola ebya Sitaani. Luwalira yasabye abantu bonna abeetabye mu kubba ettaka wonna mu ggwanga okweddamu era nategeeza nga ebikoleddwa mu Ndeeba bwebitasobola kuziyiza kusaasaana kwa njiri. Ate ye omwogezi wa poliisi mu Kampala n’emirilaano Patrick Onyango yategezezza nga abadduumizi bapoliisi mukitundu kino 3, bwebamaze okukwatibwa olw’okulagajalira emirimu gyabwe Abakwate kuliko; akulira poliisi y’e Katwe David Epedu, akulira poliisi ya Ndeeba Yeko Kato ne Isabirye Kaloli nga naye muddumizi mu poliisi mu Kampala n’emirilaano. URN    	https://gambuuze.ug/2020/08/10/abamenye-ekkanisa-mu-ndeeba-mutukoze-bubi-omulabirizi-luwalira/
politics	Ssaabalabirizi asabye  abantu okukuuma emirembe	  Kampala Ssaabalabirizi w’ekkanisa ya Uganda, Dr. Stephen Kazimba Mugalu, asabye abantu mu ggwanga okukuuma emirembe naddala mu kaseera kano ak’okunoonya akalulu.  Bino Kazimba abitegeeezezza bannamawulire leero e Namirembe nga beetegekera olukung’aana lw’ Obulabirizi obw’enjawulo olwokubaawo ku Mmande ya Ssaabbiiti ejja. “Abapoliisi twayogedde nabo baleme okukozesa amaanyi agasusse ate ne bannayuganda tubakubiriza bakomye ebintu eby’empisa embi ng’okwekalakaasa n’okubba abantu.” Ssaabalabirizi Kazimba bw’annyonnyodde. Dr. Kazimba asabye wabeewo obwenkanya eri abeesimbyewo bonna mu ngeri gye basobola okutuuka ku bantu babawe endowooza zaabwe mu kifo ky’okuggyirako abamu leediyo ne ttiivi okubalemesa okutuuka ku bantu. Kazimba agambye nti ng’eggwanga bannayuganda basobola bulungi okukuuma emirembe wakati mu kusoomoozebwa. Ono asabye abakkiriza okuwaayo akaseera ka wiiki ennamba olukung’aana lwekagenda okumala okusabira eggwanga lisobole okuyita obulungi mu kkampeyini zino. “Olukung’aana luno lugenda kumala wiiki nnamba era nsaba ebeere wiiki ya kusaba n’okusiiba eri abantu ba Katonda olwa kkampeyini ennungi n’okulwanyisa obusambattuko.” Dr. Kazimba bw’agambye. Kino kiddiridde aba Inter-Religious Council of Uganda (IRCU) okusisinkana abakulu mu poliisi okutema empenda ku ngeri y’okunoonya akalulu kano gye kusobola okubeera okw’emirembe. Ssaabalabirizi akunze bannayuganda okukuuma emirembe era bateeka ekitiibwa mu biragiro ebyateekebwawo okutangira ekirwadde kya Ssennyiga Corona. Poliisi evuddeyo efunda eziwera n’eremesa omubaka Robert Kyagulanyi Ssentamu, Patrick Oboi Amuriat ne Gen. Henry Tumukunde ku bigambibwa nti bano babadde bamenya ebiragiro bya Ssennyiga Corona.    	https://gambuuze.ug/2020/12/03/ssaabalabirizi-asabye-abantu-okukuuma-emirembe/
sports	Katikkiro ayanjudde olukiiko olunabbulula emipiira gy’Ebika	  Katikkiro wa Buganda Owek. Charles Peter Mayiga, ayanjulidde Obuganda olukiiko olugenda okuzza endasi mu mipiira gy’Ebika. Katikkiro Mayiga n’Olukiiko olutongozeddwa Owek. Mayiga asinzidde wano n’ategeeza nti nga tuyita mu kusamba omupiira nga omuzannyo gusobola bulungi okugatta abantu ba Kabaka n’okunyweza obumu kiyambe okuzza Buganda ku ntikko. “Ffe wano mu Buganda ekituyunga ku Kabaka by’Ebika kubanga ayitibwa Ssaabataka era yakulembera abataka ab’obusolya. N’olwekyo mu kusamba omupiira kiba kyangu nnyo okugatta Abaganda, okubaagazisa Ennono n’obuwangwa bwabwe,” bwatyo Mayiga bw’alambuludde. Owek. Mayiga era agasseeko nti kino kijja kubayamba okwenyigiramu butereevu ku nsonga z’Eggwanga lyabwe. Ono agambye nti amaanyi gabadde gakendedde mu mipiira gy’Ebika wadde nga obuwagizi bw’emipiira gyebuli era nti akizudde nga abantu baagala okuwagira emipiira egitegekeddwa obulungi. Owek. Mayiga agasseeko nti bafunye abakugu bano basobole okwekenneenya ensonga eno naddala ku ngeri gyegutegekebwamu, obukugu, ensonga z’ensimbi n’ abawagizi era akakasa nti bano omulimu bajja kugukola bulungi ddala. Okusinziira ku Katikkiro Mayiga, olukiiko era lugenda kutunuulira n’omuzannyo gw’abawala ogw’okubaka kubanga nagwo gwalina abawagizi bangi naye gugenze guggwamu amaanyi. Katikkiro Mayiga alaze nti ttiimu z’Ebika zisobola bulungi okuliikiriza ttiimu ya She Cranes ssinga gubeera gutereezeddwa bulungi. Ono asabye abantu bonna abanatuukirirwa olukiiko oluno okuluwa obuwagizi kuba kyeluliko tekiyamba mizannyo mu Buganda mwokka naye ne Uganda nga batumbula ebitone buli omu afunemu. Olukiiko luno lukulemberwa Mw. Raymond Kabugo namyukibwa Sam Mpima. Abalala kuliko; Sulaiman Ssejjengo, David Katabira, Sam Mpoza, Omutaka Robert Mujabi, Hassan Badru Zziwa n’omukyala Rose Kaala.   	https://gambuuze.ug/2021/03/23/katikkiro-ayanjudde-olukiiko-olunabbulula-emipiira-gyebika/
health	Abakozi ba Palamenti 5 basangiddwamu Corona	 Abakozi bataano mu lukiiko lw’eggwanga olukulu bataano basangiddwamu ekirwadde ki Ssennyiga Corona.  Okusinziira ku amyuka akulira eby’amawulire ku Palamenti Hellen Kaweesa, kino bakizudde oluvanyuma lw’okusalawo okukebera abakozi mu kizimbe kino. Ekiwandiiko Kaweesa kyeyafulumizza kinyonyola nga abasangiddwa n’ekirwadde bwebamaze edda okubategeeza ebyavudde mukukeberwa era nebasindikibwa mu malwaliro agajjanjaba ekirwadde kino okusobola okufuna obujjanjabi. Kaweesa yalambuludde nti bakufuuyira ekizimbe kino kyonna enkya ku Lwomukaaga kiyambeko okukendeeza ku misinde ekirwadde kino gyekisaasaanirako.  “Omuwendo gw’abakozi tugenda gukendeeza mbagirawo, abakozi abaaliko nabasangiddwamu ekirwadde kino balagiddwa okusigala awaka mu Kalantiini nga bwebalinda okulaba oba balina obubonero bwabalina ssennyiga Corona,” Kaweesa bweyalambudde. Bino webigidde nga Minisitule y’ebyobulamu leero ekakasizza nga abantu 65 bwebazuuliddwamu ekirwadde kino ate nga babiri bo entamu ezabwe zivuunikiddwa.    	https://gambuuze.ug/2020/09/04/abakozi-ba-palamenti-5-basangiddwamu-corona/
politics	Abayiseemu mu Bukomansimbi basabiddwa okwewala entalo	 Ssentebe wa distulikiti y’e Bukomansimbi, Muhammad Kateregga, akalaatidde abakulembeze abayiseemu mu kitundu kino okwewala entalo naye beegatte bakolere abantu ababalonze awatali kusosola. Ssentebe Kateregga nga alambuza abakulembeze abaggya  Kateregga okwogera bino abadde asisinkanye abakulembeze abaggya ku kitebe kya disitulikiti y’e Bukomansimbi okubalambika mu ebyo bye boolekedde mu bukulembeze bwabwe ssaako okubalaga ebituukiddwako. Ssentebe omulonde owa National Unity Platform, Fred Nyenje n’abakiise abaggya ku disitulikiti eno, balambuzibwa pulojekiti ezikoleddwa okuli essomero lya Bukango Seed Secondary School eryazimbiddwa gavumenti. Okusinziira ku bakulu, essomero lino lyamazeewo ssente ezikunukkiriza obuwumbi 2. Ssentebe Kateregga yasabye bano okufuba okulaba nti essomero lino baliteekako bbugwe era bakuume n’ebyo ebikoleddwa. Bano era beeyongeddeyo mu ggombolola y’e Butenga okulambula pulojekiti y’amazzi aga Solar, gavumenti ge yateekayo ku buwumbi 10. Akulira ekifo kino, Ezel Kaggwa, yagambye nti mu kiseera kino abantu abasoba mu mitwalo mukaaga (60,000) be bakozesa amazzi gano wadde wakyaliwo ebisoomooza. Beeyongeddeyo ku ddwaliro lya Butenga Health Centre IV era Ssentebe Kateregga n’agamba nti balina ekirowoozo ky’okufuula eddwaliro lino eddene. Mu kwogera kwe, ssentebe omulonde, Fred Nyenje, yeebazizza olukiiko lwa disitulikiti olukadde olw’enkulaakulana gye bakoze mu Bukomansimbi. Bo bakkansala abalonde beebazizza enteekateeka Ssentebe Kateregga gy’akoze ey’okubalambuza pulojekiti ezikoleddwa era ne basuuubiza okwongera okugitwala mu maaso.    	https://gambuuze.ug/2021/03/12/abayiseemu-mu-bukomansimbi-basabiddwa-okwewala-entalo/
sports	Muwada Mawejje agenze mu Police F.C	Oluvanyuma  lwa Ttiimu ya Police F.C okuwonera ku kaguwa okusalwako mu Uganda Premier League mu sizoni ya 2019/2020, kati ekola buli kimu okulaba nga yenywezza. Ttiimu eno efunye omusambi omuggya Muwada Mawejje agiyambeko okunyweza amakati gaayo. Mawejje yayanjuddwa ku Lwokutaano era naweebwa endagaano ya myaka 2 okusambira Police F.C. Ono Police F.C agyegattideko ku bwerere era nga kinajjukirwa nti ekitundu kya sizoni ewedde akisambidde mu Bright Stars FC gyeyasindikibwa aba Wakiso Giants ku bbanja. Mawejje okugenda mu Wakiso Giants yava mu KCCA, Muwada yasambirako ne ttiimu ya SC Villa wamu ne Victoria University etakyaliwo.   	https://gambuuze.ug/2020/08/08/muwada-mawejje-agenze-mu-police-f-c/
politics	Bobi Wine ne Dr Besigye bakkaanyiza okukolera awamu,  bagamba akalulu kamala budde	 Abanene ku ludda oluvuganya gavumenti okuli Dr. Kizza Besigye, Asuman Basaalirwa, Robert Kyagulanyi Ssentamu n’abalala bakkaanyiza okukolera awamu balwanyise ebikolwa by’okubba akalulu ebyeyambisibwa gavumenti okwenywereza mu buyinza. Bano okutabukira gavumenti basisinkanye ku Hotel Africana ku Mmande era batadde omukono ku kiwandiiko ekivumirira okubba obululu buli kulonda lwekubaayo. Akulira ekibiina ki National Unity Platform, Robert Kyagulanyi Ssentamu agamba nti buli lwebayingira akalulu bamaliriza beesonze akalala ekiwa ekifananyi ekikyamu eri bannansi era nebamaliriza nga bagudde mu katego ka Pulezidenti Museveni. “Tetusobola kwefuula batakimanyi nti Pulezidenti Museveni ategeka akalulu nga alinga agenda mu lutalo nga alina buli kyakulwanyisa nga bwekyali mu kalulu ka 2021, Kayunga, Omoro, Soroti awamu n’awalala. Ekiseera kituuse tukyuuse obukodyo n’enjiri abantu tubasabe berwaneko ku mitendera gyonna,” Kyagulanyi bw’agambye. Kyagulanyi asinzidde wano nasaba bakulembeze banne mu bibiina by’obufuzi okukyuusa enjiri gyebawa bannayuganda nga wonna ku mitendera balina kubanja kwenunula beegobeko Pulezidenti Museveni nga bakozesa buli mukisa ogubeeyoleka. Ono agasseeko nti akalulu konna kebayingiramu balina kunoonya muwaatwa kugoba Pulezidenti Museveni era beegatte okutuukira ddala ku muntu asembayo kuba buli lwebavaayo okwelwanyisa banguyiza Pulezidenti Museveni omulimu gw’okusigala nga abakulembera. Ye akulira ekisinde, Peoples’ Front for Transition (PFT), Dr Kizza Besigye agamba nti ekimu ku bizibu bannayuganda byebasinga okubeera nabyo kwekuba nti tebalina ddoboozi lyonna ku ngeri eggwanga lyabwe gyeritambuzibwamu nga n’abakulembeze abali mu bifo ebikulu mu gavumenti tebalina buyinza bwonna. Dr. Besigye agamba nti embeera tejja kukyuuka okutuusa nga obuyinza buvudde mu ngalo zabo ababuwamba kuba kizuuse nti akalulu tekasobola kukyuusa buyinza oba bakwate ekkubo lya Mao bateese ne gavumenti naye nakino takirabamu ssuubi. “Ffe tulowooza nti akalulu tetugenda kukkiriza kagende mu maaso bwekati nga balimba bannansi nab’ebweru, bwetuba tugenda mukalulu kati kubuulira bantu abaliyo ku ngeri gyebasobola okununulamu obuyinza bwabwe.  “Bwetuba twegasse netusalawo nga eggwanga nti tetukyatambula nakino, Mwami Museveni wakoma, bwobba akalulu tobba bantu basigalayo singa tugamba abantu bemwalaba e Soroti nti tutambule, bajja kusituka,” Dr. Besigye bw’annyonnyodde. Besigye agamba nti ebintu gavumenti ya Museveni byeyasangawo nga akutte obuyinza yabigabana ne banne nebabitwala nga kati akatono kasolooza mu misolo nako akakozesa nga bw’ayagala nga kino kirina okusalirwa eddagala. Ono asabye beegatte nga abakulembeze wamu ne bannayuganda okusobola okuleetawo enkyukakyuka bannansi gyebayaayaanira. Amyuka Pulezidenti w’ekibiina ki FDC, Erias Lukwago ategeezezza nti ekyabadde e Soroti tekyogerekeka kuba abantu babwe bakwatibwa nebaggalirwa awatali musango era tewali musango gwebaggulwako kyokka embeera eno yasukka ku lunaku lw’akalulu era akalulu kabbibwa. Pulezidenti wa JEEMA, Asuman Basaalirwa ategeezezza nti gavumenti ya NRM kati kyekola kwekusosonkereza bannayuganda buli lwewabaayo akalulu nga kino kyekyali e Kayunga, Omoro ne Soroti. Kati ekirindiriddwa kwekulaba oba bannabyabufuzi n’ebibiina by’obufuzi binasobola okukolera awamu nga bwebisuubizza kuba emikago gino gizze gibaawo.  	https://gambuuze.ug/2022/08/01/bobi-wine-ne-dr-besigye-bakkaanyiza-okukolera-awamu-bagamba-akalulu-kamala-budde/
business	Oweek. Nsibirwa aweereddwa engule olw’okuwagira okulima emmwanyi	    Omumyuka wa Katikkiro ow’okubiri, Oweek. Robert Waggwa Nsibirwa asiimiddwa era n’aweebwa engule olw’emirimu gyakoze mukutumbula ekirime ky’emmwanyi mu ggwanga n’okwetooloola ensi yonna.  Engule eno emanyiddwa nga ‘Coffee Lifetime Achievement Award,’ Nsibirwa emuweereddwa bwabadde yeetaabye mu kuggulawo olukiiko olw’e 18 olukwata ku mmwanyi olumanyiddwa nga African Fine Coffees Conference & Exhibition oluyindira ku Sarova Whitesands Beach resort e Mombasa mu Kenya.  Engule nga bwefaanana Engule eno Nsibirwa emukwasiddwa Dorothy Tembi, akulira ekitongole kya International Trade Center ekituula e Geneva mu Switzerland. Nsibirwa ye ssentebe era ssenkulu wa Africa Coffee Academy era nga ye pulezidenti w’ekitongole kigatta abalimi b’emmwanyi ekimanyiddwa nga Uganda Coffee Federation.  Akoze emirmu mingi mu kaweefube w’okutumbula emmwanyi era nga akuliddemu ebitongole bingi ebikola ku mmwanyi mu Uganda n’ensi yonna.     	https://gambuuze.ug/2020/02/12/oweek-nsibirwa-aweereddwa-engule-olwokuwagira-okulima-emmwanyi/
politics	Janet alumirizza abavuganya gavumenti okuba emabega w’okwekalakasa e Makerere	    Janet Museveni, muk’omukulembeze w’eggwanga era minisita w’ebyenjigiriza n’ebyemizannyo, alumirizza abavuganya gavumenti okubeera emabega w’akeegugungo mu ssetendekero e Makerere kati akanyingidde olunaku lw’omukaaga. Mubbaluwa gyawandiise nga esoose kufulumira mu lupapula lwa gavumenti olwa New Vision, Janet Museveni yagambye nti balina amawulire agalaga anti abo abekalakaasa sibayizi be Makerere oba ssetendekero endala yonna wabula bantu abasasulwa bannabyabufuzi okuleetawo obujagalalo muggwanga. “Abantu abeekalakaasa beebo abagufudde omulimu okwetaba mubuli kwekalakaasa muggwanga yonna gyekubeera. Abo abavuganya gavumenti abateekebwamu omusimbi omungi abantu abatannamanyika, bagufudde muze okukozesa abaana abatalina mirimu buli webakizuula nti kibagasa,” Mukyala Museveni bweyagambye. Yayongeddeko nti abo abakole ebikolwa bino barina okukizuula nti buno buli bwanguzi kakuuse eggwanga bulijjo bwelyogerako. “Bwowulira obuli bwenguzi sokeera kuggwe wennyini oyinza okuba ggwe asinga abo boolumiriza. Osasula abaana okwenyigira mubioklwa ebimenya amateeka? Osasula abantu abatali bayizi mu massetendekero okwekalakaasa? Osasula bannamawulire abagwira okujja wano okuwandiika ebintu byebatalinaako kumanya kubanga oyagala okukakasa ensi nti byoyogera byebituufu? Okozesa okwekalakasa kwe bisale bya ssetendekero ng’olina byeweeyagaliza? Bwoba okola ebyo waggulu omulundi omulala tosonganga olunwe mumuntu mulala nti mukenuzi, wetandikireko,” bwatyo Janet bweyagambye.     	https://gambuuze.ug/2019/10/29/janet-alumirizza-abavuganya-gavumenti-okuba-emabega-wokwekalakasa-e-makerere/
politics	Amerika erabudde ab’ebyokwerinda abaatyobodde eddembe ly’abantu mu kalulu ka 2021	  Omwogezi w’ekitongole kya Amerika ekivunaanyizibwa ku nsonga ez’ebweru ekya ‘Department of State’ Ned Price,’ ategeezezza nti bagenda kufuna engeri gye bakola ku bantu bonna abeenyigidde mu kutyoboola eddembe ly’obuntu mu kalulu akaakubwa nga January 14. Museveni ne Kyagulanyi bakyattunka Bino Price yabyogedde ayogerako ne bannamawulire ng’abuuzibwa ku nsonga ya Pulezidenti wa National Unity Platform (NUP), Robert Kyagulanyi, okuggyayo omusango ng’alumiriza abalamuzi okubeera ne kyekubiira. “Tutunuulidde engeri ez’enjawulo gye tugenda okukola ku bantu bonna naddala ab’ebyokwerinda abalinnyiridde eddembe lya bannayuganda,” Price bwe yagambye. Price yakiggumizza nti akalulu akaakubwa nga January 14 kalimu ebirumira bingi era ebitongole by’ebyokwerinda byatulugunya ab’oludda oluvuganya wamu ne bannakyewa, n’asaba wabeewo okunoonyereza ku kituufu ekyaliwo. “Tusaba wabeewo okunoonyereza ku ebyo byonna ebyaliwo mu kalulu.” Price bwe yagasseeko. Price yagambye nti wadde Pulezidenti Museveni ne Uganda bayambako okutuukiriza ebigendererwa bya Amerika mu kitundu kino okuli okulwanyisa abatujju e Somalia, naye ate tebajja kusirika busirisi ng’eddembe ly’abantu lityoboolwa. “Tusobola okutuukiriza ebigendererwa byaffe wamu n’ebyo bye tukkiririzaamu. Nga bwe ng’ambye, tutunuulidde engeri ez’enjawulo gye tusobola okuyitamu okubonereza abaakola ebyo bye twalaba mu kulonda kwa Uganda nga bwe twongera okukolagana ne Uganda okutuukiriza ebigendererwa byaffe ffenna.” Price bwe yannyonnyodde. Bino we bijjidde nga bannabyabufuzi ab’enjawulo bavuddeyo ne basaba amawanga g’abazungu obutakoma ku bigambo naye babeeko kye bakola ku bakungu ba gavumenti abagufudde omuze okutyoboola eddembe lya bannayuganda.    	https://gambuuze.ug/2021/02/24/amerika-erabudde-abebyokwerinda-abaatyobodde-eddembe-lyabantu-mu-kalulu-ka-2021/
business	Omuliro gusaanyizzaawo bya bukadde e Katabi	 Omuliro nga gutuuntumuka URN Omuliro gukutte negusaanyaawo ebbajjiro mu kabuge ke Katabi ku luguudo lwe Entebbe ebintu ebibalirwamu obukadde 150 nebisirikka. Ebbajjiro lino libaddemu entebe, ebitanda, emeeza n’ebintu ebirala.  Edward Miiro, omu kabaafiriddwa ebintu byabwe yagambye nti amafuta gayinza okuba gegaavuddeko omuliro guno ogwatandise ku ssaawa nga mukaaga ez’emisana. Ekitongole kya poliisi ekizikiriza omuliro kyatuuse oluvanyuma lw’eddakiika nga 40, ng’omuliro gwamaze dda okusaasaanira ekifo kyonna. Poliisi weyatuukidde ng’abatuuze bagezaako okukoza buli kimu kyebasobola okuzikiza omuliro wabula nga ggo gugenda bugenzi mumaaso.  Vianney Tensumulule, nannyina bajjiro lino yategeezezza nti essuubi lye okuddamu okukola liri mu kampuni ya nsuwa mweyali yawandiisa ebajjiro lye. Godfrey Mugerwa, ssentebe wa Kitala cell yasabye abatuuze okwegendereza biki byebateeka mumaduuka gaabwe.     	https://gambuuze.ug/2020/01/21/omuliro-gusaanyizzaawo-bya-bukadde-e-katabi/
politics	Minisita Nabakooba anokoddwayo mwabo abaalyazaamanya poliisi	 Tumwebaze ng’akwasa Nabakooba woofiisi  Minisita omuggya mu gavumenti eyawakati akola ku nsonga za tekinologiya era omubaka omukyala akiikirira disitulikiti y’e Mityana mu palamenti Judith Nabakooba anokoddwayo ng’omu kubantu abalamereddwa okusasula ssente zeyeewola okuva mukittavvu kya Poliisi.  Nabakooba yali mwogezi wa poliisi eyawummulira ku ddaala lya kamisona era nga yeesimbawo mu 2016 okuvuganya ku kifo kya palamenti kyeyawangula. Omwaka oguwedde nga gugwako, omukulembeze w’eggwanga Yoweri Kaguta Museveni yamulonda nga minisita okuddira Frank Tumwebaze mu bigere ng’ono yatwalibwa mu minisitule ekola ku kikula ky’abantu. Alipoota eyakoleddwa abakulira ekittavvu kya poliisi enokolayo Nabakooba ng’omu ku boofiisa abakulu abaawummula emirimu gya poliisi wabula nga baalemererwa okusasula amabanja agababangibwa. Nabakooba abangibwa akakadde kamu n’emitwalo nsanvu. Abalala ababangibwa naye nga nabo banyukka emirimu gya poliisi kuliko, Ocan Ben, Mutabazi Juliet, Wanitho Marcellino nga bano babangibwa obukadde obuli wakati w’obuna n’omukaaga.  Omumyuka wa ssenkaggale wa poliisi EdwardOchom yategeezezza nti kati bagenda kuteeka ekkomo ku ssente ze bawola boofiisa abanaatera okuwummula. Yayongeddeko nti munamateeka wabwe agenda kuwandiikira abo bonna ababangibwa okulaba nga basasula naye singa balemererwa, bandi badda embuga.  Ekittavu kya poliisi era kyafiirwa obukadde 16, oluvanyuma lw’okufa kw’aba ofiisa abaali babangibwa.     	https://gambuuze.ug/2020/01/27/minisita-nabakooba-anokoddwayo-mwabo-abaalyazaamanya-poliisi/
business	Ab’e Bukomansimbi balabuddwa ku ssente z’emyoga, tujja kubasiba	   Bukomansimbi – Buddu Abantu ba Kabaka abawangaalira mu disitulikiti y’e Bukomansimbi balabuddwa ku nsimbi z’emyoga singa banaazikozesa obubi nti abamu baakufundikira nga bali mu makomera kuba ensimbi zino si zaakulya wabula okwekulaakulanya. Okulabula kuno kukoleddwa akulira ekitongole  kya Micro-Finance Support Centre mu bbendobendo ly’e Masaka,  Katobe Wilfreds,  bw’abadde abangula abatuuze ba Bukomansimbi North ne South ku nteekateeka eno ku kitebe kya disitulikiti. Katobe agambye nti waliwo abantu abategese SACCO ez’ebicupuli basobole okuganyulwa mu nsimbi zino naye balina okukimanya nti babeetegekedde. Enteekateeka eno mu kitundu kya Bukomansimbi North ne South ezingiramu SACCO 36 era nga bano babanguddwa ku nkozesa y’ensimbi zino era ne baweebwa amabaluwa. Bano oluvannyuma lw’okutendekebwa bati balinze kuganyulwa mu nsimbi ezisoba mu kawumbi akalamba  (1.12billon) ezaatuuse edda ku akawunta zaabwe basobole okwekulaakulanya. Ye omukwanaganya w’enteekateeka y’emyoga mu mu bitundu by’e Masaka, Gonzaga Muteesaasira,  yeebazizza Pulezidenti Museveni olw’enteekateeka eno  ng’agamba nti abantu bangi basula ng’emitima gibeewanise (ku bunkenke)  nga Bbanka n’abawola embaata babatwalako ebintu byabwe,  naye kati omuntu wa wansi ajja kusobola okweggya mu bwavu. Mu ngeri y’emu omubaka wa Pulezidenti e Bukomansimbi, Teopisita Lule Ssenkungu,  ategeezezza nti bakoze okunoonyereza era ne bazuula nti  SACCO eziweereddwa amabaluwa z’entuufu n’asaba abantu okwebuuza  ku bantu ababasingako, okwewala  okukola ensobi. Bo abantu ab’enjawulo  ababanguddwa basiimye gavumenti ku nteekateeka eno ne basuubiza okugikozesa obulungi.      	https://gambuuze.ug/2021/04/21/abe-bukomansimbi-balabuddwa-ku-ssente-zemyoga-tujja-kubasiba/
sports	WORLD CUP | Senegal  yeesoose okuva mukibinja mu z’Afirika	    Ttiimu y’eggwanga lya Senegal emanyiddwa nga ‘The Lions of Teranga’ bakoze ebyafaayo bwebafuuse ttiimu y’ Africa esoose okuva mu kibinja mu mpaka z’omupiira eza World Cup 2022 eziyindira e Qatar. Senegal mu kibinja evuddemu nga ttiimu ekutte eky’okubiri mu kibinja A ekikulembeddwa Netherlands, eno yakubye omutegesi Qatar ne Equador mu mupiira ogubaddeko n’obugombe. Ggoolo za Senegal ezisoose ziteebeddwa omusambi Ismaila Sarr ate nga eya Equador eteebeddwa Moises Caicedo. Equador eyongedde okutaama nga eyita mu muzannyi Felix Torres olwo negubeera ggoolo 2-2 wakati ku njuyi zombi okunyigiriza ebitagambika. Senegal bwetyo esobodde okufuna ggoolo ey’okusatu nga eyita mu muzannyi Kalidou Koulibaly era omukwasi wa ggoolo Galindez tasobodde kulaba mupiira weguyise. Wadde Equador ekoze buli kimu naye emikisa omuva ggoolo gyonna gigaanye bwetyo Senegal neyitawo okugenda ku luzannya lwa ttiimu 16 ezibeera zivudde mu bibinja era nga guno gwe mulundi ogusookedde ddala bukya batandika kwetaba mu World Cup mu 2002.        	https://gambuuze.ug/2022/11/30/world-cup-senegal-yeesoose-okuva-mukibinja-mu-zafirika/
sports	Masaza Cup 2021 : Butambala ekubye Buweekula 1-0, Busujju ne Mawogola bagudde maliri 1-1	Empaka z’amasaza ga Buganda zizzeemu okutojjera ku kisaawe kya FUFA Technical Centre e Njeru nga Butambala ebadde ezannya ne Buweekula ate Mawogola ng’etunka ne Busujju okutangaaza emikisa gyabwe egy’okuva mu kibinja kya Muganzirwazza.  Ogusoosewo gubadde wakati wa Mawogola ne Busujju era nga gugweredde mu maliri ga ggoolo 1-1.  Ttiimu ya Mawogola yesoose okuteeba ng’eyita mu muzannyi Umar Luswabi mu ddaakiika ey’omunaana (8) ng’ ate ggoolo ya Busujju eteebeddwa Akram Kasaga mu ddaakiika ya 47.  Omutendesi wa Mawogola Jamad Magasi agamba omupiira guno tegubadde mwangu wabula wakuzimbira ku kabonero kano kafunye okuwangula omupiira oguddako.  Ate  owa Busujju,  Timothy Onyango ategeezezza nti  ekibalemeseza okuwangula omupiira guno basubiddwa emikisa mingi.  Mu mupiira ogw’okubiri oguzannyiddwa gubadde wakati wa  Butambala ne Buweekula era gugenze okuggwa nga Butambala eguwangudde ggoolo 1-0.  Ggoolo ya Butambala eteebeddwa Faizo Wabyoona mu ddakika 76  era yeewadde Butambala obuwanguzi netangaaza ku mikisa gyaayo okuyitawo.  Empaka zino kati zigenda kuddamu okuzannyibwa ku Lw’okusatu lwa sabiti eno n’emipiira egyisembayo mu kibinja era Buddu yegenda okusookawo ne Mawogola olwo Butambala esambe Busujju. 	https://gambuuze.ug/2021/12/06/masaza-cup-2021-butambala-ekubye-buweekula-1-0-busujju-ne-mawogola-bagudde-maliri-1-1/
business	Ebbula ly’amafuta: Gavumenti yaakweddiza amatekero g’amafuta agasangibwa mu Jinja	 Gavumenti erangiridde nga bw’egenda okwezza emirimu gyonna egikwatana ku materekero g’amafuta agali mu kibuga Jinja okusobola okutaasa eggwanga mu kaseera k’aatyabaga. Alangiridde kino ye muteesiteesi omukulu mu minisitule y’ebyamasannyalaze n’obugagga obw’omu ttaka, Eng. Irene Pauline Batebe leero ku Lwokusatu bw’abadde awayaamu ne bannamawulire ku kizibu ky’ebbula ly’amasannyalaze ekiriwo. Okusinziira ku Batebe, amatekero gano agasangibwa ku Mutiibwa Road mu disitulikiti y’e Jinja galina obusobozi okuterekamu liita z’amafuta obukadde 30 agasobola okuwanirira eggwanga okumala ssabbiiti bbiri nnamba singa wabaawo ebbula ly’amafuta mu ggwanga. Wakati ng’eggwanga lituuyana n’ebbula ly’amafuta, bino bibadde bikalu ekiraze obwetaavu eri gavumenti okuddamu okutereka amafuta mu ttanka zino kuba kkampuni ya ‘One Petroleum Limited’ eyali yaweebwa omulimu guno gulabika nga gugiremeredde. “ Kkampuni y’eggwanga eya Uganda National Oil Company (UNOC) ekoze entegeka ez’okuddamu okutereka amafuta mu ttanka zino awamu n’okuzirabirira era okusooka baakwetaaga obukadde bwa ddoola 12 okulabirira obukadde bwa liita 12 ez’amafuta.” Batebe bw’annyonnyodde. Kinajjukirwa ntimu Desemba w’omwaka oguwedde ng’amafuta gatandiikiriza okubula, abakulira kkampuni ya UNOC baategeeza ababaka abatuula ku kakiiko k’ebyensimbi mu Palamenti nga ttanka zino bwe zitaliimu wadde ettondo ly’amafuta, kati kwe kusalawo okweddiza omulimu guno kitaase eggwanga ku bbula ly’amafuta.      	https://gambuuze.ug/2022/01/19/ebbula-lyamafuta-gavumenti-yaakweddiza-amatekero-gamafuta-agasangibwa-mu-jinja/
politics	FDC eyagala wabeewo okunnoonyereza ku bantu abattibwa e Karamoja	 Pulezidenti w’ekibiina ki Forum for Democratic Change(FDC), Patrick Oboi Amuriat asabye gavumenti ennoonyereze ku bigambibwa nti abamu ku b’ebyokwerinda beekobana n’ababbi b’ente mukitundu kye Karamoja nebakola obulumbaganyi obufiiriddemu abantu abawera. Amuriat ategeezezza bannamawulire ku kitebe kye kibiina e Najjanankumbi nti bafunye amawulire nti eky’okubba ente mukitundu kye Karamoja bakifudde mulimu era n’ab’ebyokwerinda bakyenyigiddemu. “ Abamu ku bajaasi ba UPDF benyigiddemu . Twagala baveeyo mu lwattu boogere ekituufu ekigenda mu maaso e Karamoja era lwaki obubbi buno bweyongera buli lukya. Twagala wabeewo okunnoonyereza ku bantu abattiddwa ab’ebyokwerinda mu kitundu kino,” Amuriat bw’agambye. Oboi ayagala abo abasangibwa ng’omusango gubasinga basimbibwe mu mbuga z’ amateeka bavunaanibwe wasobole okubaawo obwenkanya. Okusinziira ku b’ebyokwerinda bakutte abantu abawera 1,626 era ku bano 291 bamaze dda okusimbibwa mu mbuga z’amateeka. “Tunyolwa olw’ebifaananyi ebyabagambibwa okubeera ababbi b’ente ebisaasaanyizibwa oluvannyuma lwa Lt. Gen. Muhoozi Kainerugaba okulangirira nga bwagenda okulumba ababbi b’ente bano. Amawulire getufuna galaga nti waliwo obulamu bw’abantu abatalina musango obugendeddemu,” Amuriat bw’agasseeko. Oboi agamba nti obubbi bw’ente buno busaasaanidde n’ebintu ebirala ebiriraanye Karamoja okuli Kapelebyong, Katakawi, Kumi, Bukedea, Abim ne Agogo era eno waliwo abantu abaluguzeemu obulamu kumpi buli lunaku. Ono annyonnyodde nti gavumenti esaanye efube okulaba ng’ente ezinunulibwa ziddizibwa bannyinizo abatuufu era gavumenti ebeeko engeri gyeyamba abantu abakoseddwa n’okwononebwa ebyabwe. Amuriat ayagala amawanga ageegattira mu EAC ne IGAD gabeeko kyegakola okutangira eby’okulwanyisa naddala emmundu okuyingira e karamoja okuva e South Sudan, Uganda, Kenya ne Ethiopia.          	https://gambuuze.ug/2022/04/04/fdc-eyagala-wabeewo-okunnoonyereza-ku-bantu-abattibwa-e-karamoja/
business	Kampuni ya Emmwaanyi Terimba akatale ekayingiridde mu maanyi	 Kampuni ya Buganda eyatandikiddwawo okusuubula emmwaanyi ku balimi n’okuzongerako omutindo eya Mwanyi Terimba Ltd, emirimu egitandikidde mu maanyi . Bano emirimu gy’okugula n’okusuubula emmwaanyi ku balimi bagitandise mu May 2022 nga webutuukidde olwa leero nga baakagula emmwaanyi eziwera ttani 200 era abagikulira bagamba nti eno ntandikwa nnungi. Ssenkulu wa kampuni eno, Omuk. Charles Kironde, agamba nti emmwaanyi zino zikola ebitundu 60-70 ku zibadde zisuubirwa okuva mu balimi abali mu Buganda mu sizoni eno. Kironde agamba nti kampuni eno esaasaanyiza ssente eziwera akawumbi kamu n’obukadde 500 (1.5 billion) okugula emmwaanyi zino. Era basuubira okugula emmwaanyi endala eziwera ttani 100 Sizoni eno wenagwerako. Kampuni eno ensimbi kwegulira ziriko waggulu nga Kiro ya Kase bagigula wakati wa 6700 – 7000 eza siringi okusinziira ku mutindo gw’emmwaanyi omuntu zaalina era zino zisobola okweyongera okusinziira ku ntambula ya katale. Emmwaanyi olutuusibwa ku sitoowa zisooka kukeberwa n’okuzipima olwo nezisunsulwamu okusinziira ku bunene bwazo olwo neziteebwa mu nsawo okusinziira ku bunene bwazo. Kampuni eno evujjiririrwa butereevu eggwanika lya Buganda era buli mbalirira ebeeramu n’omutemwa okusobola okutambuza emirimu. Sitoowa za Kampuni eno mu kiseera kino ziri Namanve nga zipangisibwa okuva ku Nucafe nga bwebalinda okuzimba Sitoowa ezabwe okusobola okutwala enteekateeka eno mu maaso. Mu kiseera kino kampuni eno tenatandika kutwala mmwaanyi wabweru nga kati eziguza kampuni nga Nucafe, Olam ne Kyagalanyi.  Era Kironde annyonnyola nti emmotoka zebeeyambisa okutambuza emmwanyi zino okuva ku balimi abazirina mu bungi nazo zipangisibwa okuva ku Nucafe wadde bategeka okuleeta emmotoka ezabwe. Kinajjukirwa nti kampuni eno eya Mwanyi Terimba yatandikibwa mu 2021, okusobola okufunira emmwaanyi akatale nga bazitunda ebweru nga zigattiddwako omutindo. Ekirowoozo kino kyava ku nteekateeka y’Emmwaanyi Terimba eyatandikibwa Obwakabaka nga ewa abalimi endokwa awamu n’okubawa amagezi ku ngeri entuufu gyebalina okulimamu emmwaanyi wansi w’ekitongole ki BUCADEF nga kitwagana butereevu naba ‘Uganda Coffee Development Authority (UCDA).’ Bweyabadde ayogera ku nteekateeka y’Emmwaanyi Terimba gyebuvuddeko, Katikkiro Mayiga yategeezezza Obuganda nti enteekateeka eno eyambye okwongera ku bungi bw’ emmwaanyi ezirimibwa mu ggwanga nga kati ziri ku bitundu 35 ku buli 100. Kampuni eno esuubirwa okugaziya emirimu gyaayo okusukka amasaza 18 aga Buganda esobole okuganyula n’abalimi abalala abali mu Uganda.   	https://gambuuze.ug/2022/07/19/kampuni-ya-emmwaanyi-terimba-akatale-ekayingiridde-mu-maanyi/
business	Emmwaanyi ekwasa abamu obuggya naye mugirime musirike – Owek. Kyewalabye Male	 Minisita w’ Obwakabaka avunaanyizibwa ku lulimi Oluganda, ennono, Obuwangwa n’ebyobulambuzi awamu n’ebyokwerinda, Owek. David Kyewalabye Male akunze abantu ba Buganda okusigala nga balima emmwaanyi wadde nga waliwo abamu abakwatirwa ekirime kino obuggya. Bino Minisita Kyewalabye abyogeredde mu Bulange e Mmengo bw’abadde atikkula Oluwalo lw’obukadde obusobye mu 26 okuva mu Bannamawokota abakiise embuga ku Lwokubiri. “ Eyo yonna Kamalabyonna gyaayise ensonga eno ekoleddwa bulungi nekwasa nabamu obuggya nebagamba nti oba omulimu guno tugwonoone. Wali enkola nga olaba siyaguteereza okuggyako okugwonoona. Basookera mu mateeka nga singa bakusanga nga ennimiro ezise nga akagoogwa kanuuna. Abagezaako okwonoona omulimu guno mubatebuse nga Kamalabyonna bwabagamba nti mulime emmwanyi musirike,” Owek. Kyewalabye bw’ ategeezezza.  Ono annyonnyodde nti amafuta g’ Abaganda z’emmwaanyi era ye zzaabu wa Buganda gwebasobola okutunda okusobola okukyuusa embeera z’abantu ba Kabaka nga zibagobako obwavu. Owek. Kyewalabye Male akunze abantu ba Kabaka okwongera okulima kuba Oluwalo okukola amakula obulungi kwekuba nti abantu ba Kabaka bali bulungi mu mbeera zabwe era nga balina emmere ebamala. Yeebazizza Omwami w’essaza Kayima Gabriel Kabonge olw’okukunga abantu ba Kabaka okusobola okutwala enteekateeka za Buganda mu maaso era namukuutira okunyweza obwerufu n’obukozi. Ye Minisita omubeezi owa gavumenti ez’ebitundu, Owek. Joseph Kawuki asabye Bannamawokota obutaddiriza ku buvunaanyizibwa bwabwe buno era nabakuutira okunyweza ebintu byonna Buganda byerinako enkizo nga okulima gonja, emmwaanyi n’ebirala. Kayima Gabriel Kabonge ategeezezza nti emmerezo ezaateekebwa ku Masaza ziyambyeko nnyo okuzza essuubi mu balimi baazo era nakakasa nti obukozi bweyongera buli lukya mu Bannamawokota.  Abaami be Gombolola ezikiise embuga banjudde Alipoota omuli emirimu gyembuga nga bwegitambula , okuli ebibasoomoza nebituukiddwako era nebawera okusigala nga baweereza Beene. Mu bakiise mubaddemu abakulembeze mu gavumenti eyawakati nga bakulembeddwamu omubaka wa mawokota Hilary kiyaga kwosa nabaana bamasomero era bano banjudde okumu ku kusoomozebwa kwebasingana mu kitundu kyabwe kyoka nebongedde okukatiiriza obukulu bwokukiika embuga. Eggombolola ezikiise kubaddeko mutuba 2 kiringa ente, Ssaabagabi Muduuma ne Mutuba 1 Mpigi. 	https://gambuuze.ug/2022/08/02/emmwaanyi-ekwasa-abamu-obuggya-naye-mugirime-musirike-owek-kyewalabye-male/
business	Omulangira Wasajja asabye abavubuka okwongera ku bitabo	 Omulangira David Kintu Wasajja asabye Abavubuka abalina omukisa okuddayo bongere ku bitabo bweba baagala okuvuganya ku katale k’ensi yonna ak’emirimu. Okwogera bino Omulangira Wasajja abadde mu maka gw’ Omukungu Mukiibi Muzzanganda e Nasuuti mu kibuga Mukono ku mukolo gw’okwebaza Katonda asobozeseza abaana be abawera 9 okusoma nebafuna zi ddiguli mu masomo agenjawulo n’okuyingira amakaage. Omulangira Wasajja era asabye abavubuka okwongera ku bukugu bwabwe singa baba bafunye omukisa kubanga okuvuganya ku mirimu era yeemu ku ngeri gyebajja okufunamu obwenkanya n’ensi okubayaayaanira.  Mungeri yemu yebaziza Muzzanganda olwomutima gwayoleseza okwagala ennyo obwabakabaka era nakubiriza abazadde okuyigiriza abaana babwe obuwangwa bwabwe ennono n’olulimi oluganda.  Ye Omuk. Muzzanganda yeebaziza nnyo Katonda amusobozeseza okutuuka kukkula lino era neyebaza abaana be obutamuswaza kubanga abaana babagagga abasinga bagyema okusoma nga wanyonyola. Ono era yatonedde Nnyina emmotoka Kapyata nga ekimu ku kirabo eky’okumusiima okubakuza obulungi ngate bayise mukusomozebwa kungi. Omukolo gutandiise nakusaba okukulembeddwamu omulabirizi wa Central Buganda eyawumula Bishop Charles Bukenya era ngono mukwogera kwe yebaziza omukungu Muzzanganda olw’okuteekateeka abaana obulungi nasaba abaana okwolesa obuyivu bwabwe baleme kutunda bya bugagga bya kitaabwe.              	https://gambuuze.ug/2022/11/22/omulangira-wasajja-asabye-abavubuka-okwongera-ku-bitabo/
business	Abantu ba Kabaka basabiddwa okulwanyisa obwavu	  Omulangira Felix Walugembe asabye abantu ba Kabaka abawangaalira mu mutuba XI e Najjembe mu ssaza lye Kyaggwe okubeera abakozi basobole okwegobako obwavu era bafube okulwanyisa endwadde nga Mukenenya okusobola okwekulaakulanya. Okusaba kuno Omulangira Walugembe akukoze atikkula Amakula abantu bano ku Lwokuna mu Lubiri e Mmengo mu kaweefube w’okuyimirizaawo embiri z’Omutanda nga zirimu eby’okulya. “Mbakuutira era mbasaba okubeera abakozi kuba buli kimu kati bakiseera. Buli muntu wenna ky’okutteko kuba okulaba nti kivaamu ssente. Ewammwe musenza abantu bangi naye buli gwemusenza mumusabe abeeko kyakola okutwala Buganda mu maaso. Bannange tukole nnyo ate tusomese abaana,” Omulangira Walugembe bw’annyonnyodde. Omulangira Walugembe bano abasiimye olw’okutuukiriza obuvunaanyizibwa bwabwe eri Ssaabasajja Kabaka nga baleeta Amakula. Abasabye okubeera abasaale mu bitundu gyebabeera okulwanyisa akawuka ka Mukenenya nga babunyisa amawulire eri abantu ku kabi akali mukwegalabanja nabakyala oba nabasajja abangi awamu n’obulabe obuli mu kawuka ka Mukenenya. Ye Katikkiro w’ebyalo bya Kabaka, Omukungu Moses Luutu yeebazizza bannakyaggwe olw’okutuukiriza enkola yokukiika embuga n’Amakula kyokka nabasaba okunyikira okulima emmere emala mu maka gabwe balwanyisa endwadde eziva ku ndya embi. Omwami wa Kabaka atwala egombolola ya Mutuba II Najjembe, Ssaalongo Edward Musoke nga yakulembeddemu banakyaggwe bano alaze okutya ku bantu abeesomye okusanyaawo obutonde bwensi era ekyokulabirako naawa e kya Mabira ekiweddewo nga kati kisigadde ku kkubo wokka. Ate Amyuka Ssekiboobo ow’okubiri Omulangira Rashid Kanaakulya asabye abantu ba Buganda okwagala ennyo Kabaka wabwe era bakyawe omuntu yenna agezaako okwang’anga Obwakabaka. Bano baleese Amakula omubadde ebisolo, emmere awamu n’ebibala eby’enjawulo.   	https://gambuuze.ug/2022/06/16/abantu-ba-kabaka-basabiddwa-okulwanyisa-obwavu/
politics	Aba FDC bagamba gavumenti ssente za COVID-19 eziwa beesobola	      Kampala Akulira ekibiina kya Forum for Democratic Change (FDC), Patrick Oboi Amuriat, atabukidde gavumenti olw’okukwata obubi enteekateeka y’okugabira abantu ssente za COVID-19 z’agamba nti ziweebwa beesobola olwo abanaku ne basigala nga tebalina kye balya. Bino Amuriat abyogeredde ku kitebe kya FDC e Najjanankumbi gy’akubye olukung’aana lwa bannamawulire ku Mmande okwogera ku biriwo. “Ekirowoozo ky’okugabira abantu abakoseddwa omuggalo emitwalo 10 kyali kyaffe. Ekizibu gavumenti kati etandise okukidibaga. Ssente baziwa bantu bakyamu mu kifo ky’abawejjere.” Pulezidenti wa FDC, Patrick Oboi Amuriat bw’ategeezezza. Amuriat agamba nti olwokuba gavumenti temanyi nsibuko ya kirowoozo kino eremeddwa okukiggyamu eky’omugaso. Ono ategeezezza nti emitwalo 10 ssente ntono nnyo okuweebwa abantu omulundi ogumu, kyokka nga ssente nnyingi zikyagenda maaso n’okubbibwa abanene mu gavumenti. Oboi era annyonnyodde nti abantu abafunye ku ssente zino beebo abawagizi, abaali bagenti ba Museveni mu kalulu akawedde awamu n’abawagizi b’ekibiina kya National Resistance Movement, ky’agamba nti kikyamu. Aba FDC basabye gavumenti okuziba emiwaatwa gyonna egiriwo, ssente zisobole okutuuka ku bantu abatuufu abalina okuzifuna. Bino we bijjidde nga Ssaabaminisita Robina Nabbanja yaakamala okutongoza enteekateeka y’okugabira abantu abanaku ssente okubayambako mu muggalo gwe tulimu wabula ng’agamu ku mannya agali ku nkalala z’abalina okuzifuna galiko akabuuza.         	https://gambuuze.ug/2021/07/12/aba-fdc-bagamba-gavumenti-ssente-za-covid-19-eziwa-beesobola/
religion	KITALO! Ssaabasumba Lwanga bamusanze afiiridde mu buliri	 Essaza ekkulu ery’ e Kampala likakasizza okufa kwa Ssaabasumba Dr. Cyprian Kizito Lwanga, asangiddwa enkya ya leero.  Kansala w’essaza lya Kampala, Pius Male Ssentumbe ategeezezza nga ayita mu kiwandiiko nti mukama waabwe bamusanze mu buliri nga omuka gwamuweddemu dda. “N’ennaku nnyingi, ntegeeza endiga zonna nti Ssaabasumba w’essaza ekkulu erya Kampala Dr. Cyprian Kizito Lwanga ayitiddwa Omukama,”Ssentumbe bw’ategeezezza. “Ssaabasumba asangiddwa mu makaage nga afudde, tusaba Mukama Katonda omwoyo ggwe agulamuze kisa era tusaba Katonda agumye abakkiriza bonna wamu n’abennyumba ye,” ekiwandiiko ekiriko omukono gwa Ssentumbe bwe kisomye. Okufa kwa Ssaabasumba kuzze nga kwa kibwatukira kuba eggulo ku Lwokutaana yalabiddwako nga akulembeddemu mmisa y’ ekkubo ly’omusaalaba ku lutikko e Lubaga.     	https://gambuuze.ug/2021/04/03/kitalo-ssaabasumba-lwanga-asangiddwa-afiiridde-mu-buliri/
religion	Owek. Kawuki asabye bannaddiini obutadibya nnono na buwangwa	 Minisita Omubezi owa gavumenti ezeebitundu mu Buganda era avunaanyizibwa ku nsonga z’abantu ba Kabaka ab’ebweru wa Buganda, Owek Joseph Kawuki akuutidde bannaddiini obuteesamba buweereza mu Bwakabaka nga beekwasa eddiini. Owek Joseph Kawuki okwogera bino yabadde yeetabye mu kusaba okw’enjawuloku Lutikko e Kasaka mu disitulikiti y’e Gomba okwakulembeddwamu Rev Canon David Kalebunga batikkira abaweereza ba Katonda abaafunye Obwawule n’Obudyankoni. “Katonda akuyita nga bw’oli naye abantu bangi bwe batandika okuweereza bwa Mukama, oluusi baseesetuka ne bava ku mbeera gye balimu. Mu Bwakabaka tulina abantu bangi bannaddiini abaweereza Katonda. Temutya kuweereza buwangwa bwammwe, temutya kuweereza Kabaka wammwe.” Minisita Kawuki bwe yagambye. Minisita Kawuki alambise abazadde ku nkuza y’abaana naddala ab’obulenzi mu kiseera kino eky’omuggalo kuba essira balitadde ku baana abawala ne beerabira abalenzi. Mu kwogera kwe Omulabirizi wa Central Buganda, Micheal Lubowa yasabye gavumenti okwongera amaanyi mu kulwanyisa ebikolwa eby’ettemu ebiri mu bitundu by’eggwanga ebitali bimu.            	https://gambuuze.ug/2021/08/30/owek-kawuki-asabye-bannaddiini-obutadibya-nnono-na-buwangwa/
politics	Abayeekera ba ADF balumbye Ntoroko, 11 bafu	  Eggye lya UPDF litegeezezza nti abayeekera 11 ab’ekibinja kya Allied Democratic Forces (ADF) bebafiiridde mukulwanagana wakati wa UPDF n’ Abayeekera okubaddewo amakya galeero. Omwogezi wa UPDF, Brig. Felix Kulayigye bino yabitegeezezza bannamawulire ku makya g’Olwokubiri nakakasa nti bano bakukolwako n’omukono ogw’ekyuma. “Abayeekera ba ADF wakati wa 20 ne 30 bayingidde mu ggwanga nga bayita ku mugga Semuliki nebayingira e Kyanja mu disitulikiti ye Ntoroko. Abakessi baffe basobodde okubalaba nebatutemyako. Wano twatandise okubalwanyisa era 11 ku bo battiddwa, ebisingawo tujja bibategeeza,” Brig Felix Kulayigye. Ku makya waliwo amawulire agafulumye nga galaga nga Abayeekera bano bwebalumbye ekyalo kye Bweramule mu ggombolola ye Rwebisengo mu disitulikiti ye Ntoroko ku Lwokubiri omufiiridde abantu basatu balamba. Kulaigye agamba oluvannyuma lw’obulumbaganyi buno basazeewo okuwondera abayeekera bano basobole okubakolako okusobola okuzza emitima gy’abatuuze be Ntoroko mu nteeko. Bino webijjidde nga guweze omwaka mulamba nga UPDF ne ggye lya Congo balwanagana naba ADF mu bibira bye Congo mu bikwekweto ebimanyiddwa nga Shujaa. Kigambibwa nti olwa akazito akateekebwa ku ba ADF basalawo okweyawulamu obubinja era akamu ku bwo kekayingidde mu disitulikiti ye Ntoroko.             	https://gambuuze.ug/2022/12/13/abayeekera-ba-adf-balumbye-ntoroko-11-bafu/
politics	Luuluno olukalala lw’ababaka abasunsuddwa	  Olwaleero abeegwanyiza okukiika mu Palamenti y’omulundi ogwe 11 mu kalulu ka bonna aka 2011, bakedde kwewandiisa ku bitebe by’akakiiko k’ebyokulonda eby’enjawulo wakati mu bbugumu n’okwesunga obuwanguzi mu nteekateeka eno egenda okumala ennaku ebbiri  Wadde nga akakiiko k’ebyokulonda kafulumiza ebiragiro ebikakkali ku bano, obutakunganya bantu nga bagenda okwewandiisa n’obutatambulira mu luseregende lwa mmotoka abamu ku bano kino bakijeemedde nga bagamba nti poliisi n’akakiiko k’ebyokulonda kagenderera kunyigiriza ludda luvuganya gavumenti ate abalala nebabigondera. Tukungaanyiza ebigenze mu maaso era nga bano bebamu ku babaka abamaze edda okusunsulwamu nga kati ekirindiriddwa kwekutandika okunoonya akalulu mu ngeri yonna esoboka basobole okutuuka ku buwanguzi. Olukalala lwe luno; Kenneth Paul Kakande- Nakawa west Independent Muhammad Ssegirinya- Kawempe North (NUP) Ibrahim Ssemujju Nganda – Kira county (FDC) Vincent Bamulangaki Ssempijja- Kalungu County (NRM) Ronald Kibule- Mukono North county (NRM) Muhammad Nsereko- Kampala Central (Independent) Odonga Otto- Independent (Aruu County) Allan Sewanyana- Makindye West (NUP) Abubakar Kawalya- Rubaga North (NUP) Betty Kamya- Rubaga North (NRM) Faridah Nambi- Omubaka omukyala owa Kampala (NRM) Katembo Fatuma- Omubaka omukyala owa Kasese (NUP) William Nzoghu- Busongore North (FDC) Kabugho Mary Marylin Kighotha – Omubaka omukyala owa Kasese (Independent) Joyce Bagala Ntwatwa- Omubaka omukyala owa Mityana (NUP) Mbaju Jackson Kathika – Busongora South (Independent) Dr. Rude Monday – Bukonzo East (Independent) Jennifer Muheesi- Kazo Woman MP (NRM) Suleiman Kidandala – Kawempe North (Independent) Mwesigwa Rukutana – Rushenyi (NRM) Robert Kafeero Ssekitooleko- Nakifuma County (NRM) Ken Lukyamuzi – Rubaga South (CP) Kato Lubwama- Rubaga South (Independent) Muwada Nkunyinji- Kyadondo East (NUP) Dr. Chrispus kiyonga – Bukonzo West (NRM) Atkins katusabe – Bukonzo West (FDC) Stella Nyanzi – Omubaka omukyala Kampala (FDC) Gen Moses Ali – Adjumani West County (NRM). Omumyuka wa Sipiika – Jacob Oulanyah – Omoro County (NRM)    	https://gambuuze.ug/2020/10/15/luuluno-olukalala-lwababaka-abasunsuddwa/
politics	Poliisi yeezoobye n’abavubuka mu kwewandiisa kwa Baloodimmeeya	 Abeesimbyewo ku Bwaloodimmeeya ab’enjawulo, bakedde kwetegeka kugenda Ntinda mu Kampala ku kakiiko k’ebyokulonda, we babadde beewandiisiza. Poliisi nga yezooba n’abavubuka ba Erias Lukwago Embeera eno ey’obunkenke yeewalirizza Poliisi okunyweza eby’okwerinda okwetooloola woofiisi zino era nga ku mulyango oguyingira ekifo kino, poliisi ebadde esimbyewo kabangali yaayo ng’ekubyeko abapoliisi. Obwedda buli asemberera ekifo kino ng’amala kwennyonnyolako wa gy’alaga nekyagenda okukolayo. Mu kaweefube w’okunyweza eby’okwerinda, enguudo zonna ezituuka ku kifo kino ziggaddwa era obudde gye bwakomye okusemberera essaawa eyalagidde obunkenke nebweyongera. Omuloodi wa Kampala, Erias Lukwago bw’atuuse mu kifo kino ng’awerekerwako ekibinja ky’abavubuka ababadde baagala okumutuusa ku ggeeti eyingira woofiisi zino, era wano poliisi egezezzaako nnyo okutangira abavubuka bano okugenda naye era okukkakkana nga beezoobye. Ono asembeddwa ababaka Mubarack Munyagwa ne Micheal Kabaziguruka oluvannyuma lw’omukungu w’akakiiko k’ebyokulonda okukasa nti buli kye beetaaga akirina. Ono asinzidde wano n’atabukira akakiiko k’ebyokulonda k’agamba nti kalemeddwa okutegeka akalulu kano aka Ssaayansi. “Kibadde tekyetaagisa kukuba bantu kubanga abawagizi bange babadde bamperekera mu mirembe naye obwedda batukubamu ttiyaggaasi nga ate bakimanyi nti olunaku luno lwateekebwawo kwewandiisa era lubadde lumanyiddwa, era balina okutwetondera, Lukwago bw’agambye.” Lukwago abadde awerekerwako akola nga Pulezidenti wa FDC, Owek. Joyce Nabbosa Ssebuggwaawo, Ssaabawandiisi wa FDC Harold Kaija, Omubaka Ssemujju Nganda, awamu n’abalala. Omuloodi ategeezezza nti omulundi guno essira agenda okuliteeka mu kuzimba obutale n’okunoonyeza bannakampala emirimu. Lukwago oluseetudde ebigere olwo munnakibiina kya NUP, Nabillah Naggayi Ssempala n’atuuka era naye n’akakasibwa okwesimbawo ku bwaloodimmeeya. Ono ategeezezza bannamawulire nti ekisinze okumuleeta kwe kulaba ng’awangula emitima gya Bannayuganda. Omuyimbi Joseph Mayanja (Jose Chameleone) naye atuuse okwewandiisa era ono asannyalazz akabuga k’e Ntinda olw’abantu abangi ababadde bakung’aana okumubuuzaako era olumaze okukakasibwa n’awera nga bw’agenda okuwangula akalulu kano. Mayanja akakasizza nga bw’agenda okulwana okutondawo emirimu singa bannakampala bamuwa omukisa okubakulembera era nga mwetegefu okusakira ekibuga wamu n’okukulaakulanya ebitone mu bitundu by’ekibuga ebyenjawulo. ”Ekiri mu Agenda yange, nkulaakulana, nkyukakyuka, bw’otunuulira abakulu abali mu woofiisi bagamba gavumenti yabalemesa okukola emirimu, gavumenti tekugaanangako kuleeta bamusigansimbi, tekugaanangako kulambula mirimu kulaba oba gikoleddwa, tekugaanangako kukulaakulanya bantu, oba gavumenti yakugaana okukola ate omusaala otwala gwaki?” Mayanja bw’abuuzizza. Abalala abeesimbyewo okuli Munnakibiina ki NRM Daniel Kazibwe amanyiddwa nga  Raggae Dee ne  Munnakibiina kya DP Beatrice Kayanja basuubira okwewandiisa olunaku lw’enkya.    	https://gambuuze.ug/2020/09/30/poliisi-yeezoobye-nabavubuka-mu-kwewandiisa-kwa-baloodimmeeya/
politics	Sisobola kutwala kifo kya Mumyuka wa Pulezidenti – Kadaga	  Kampala Sipiika wa Palamenti, Rebecca Kadaga, ategeezezza nti tajja kulekayo kifo kya Sipiika, atwala eky’Omumyuka wa Pulezidenti ng’abamu bwe babadde batandise okumwogereza.  Sipiika Rebecca Kadaga nga awera okweddiza ekifo kye Kadaga ali ku mbiranye n’omumyuka we, Jacob Oulanyah, ayagala okumusuuza ekifo kya Sipiika kw’abadde okuva mu 2011 nga by’ebisanja bibiri. Embiranye ya Kadaga ne Oulanyah etemyemu Palamenti nga buli ludda lwatandise dda okwogereza obubondo n’obubiina obwenjawulo okusobola okuluwagira. Bino we bijjidde ng’ekibiina kya NRM kitegeka okugenda mu lusirika e Kyankwanzi okusalawo anaakwatira ekibiina kkaadi ku Bwasipiika okukubiriza Palamenti y’e 11 etandika mu Gwokutaano.  Sipiika Kadaga alumiriza nga bwe waliwo abantu mu kibiina abamutuukiridde ne bamusaba atwale ekifo ky’Omumyuka wa Pulezidenti wadde ye agamba nti takyagala kuba tekirina buyinza. Kadaga okugaana ekifo ky’Omumyuka wa Pulezidenti yabadde asisinkanye ababaka abava mu Busoga eggulo ku Africana mu Kampala wakati ng’anoonya akalulu. Omubaka wa Munisipaali y’e Iganga mu Palamenti, Peter Mugema Panado n’owa Luuka South, Stephen Kisa, bategeezezza nti nga bo abava e Busoga tebagenda kulonda muntu mulala yenna ku kifo kino okuggyako Kadaga. Abalala abaagala ekifo kino kuliko; munnaFDC, Ibrahim Ssemujju Nganda n’Omubaka Richard Ssebamala. Kadaga era yawakanyizza ebyogerwa nti ab’e Busoga tebawagira gavumenti nga tebasaana kifo kino kuba tebaalonda Pulezidenti Museveni. Ono alaze nti ebbanga lyonna, Busoga ebadde ewagira Museveni wadde ate mu mambuka Museveni abadde akola bubi nnyo naye nga abantu baayo balina agafo mu gavumenti. Kadaga agamba nti ku mulundi guno gwokka NRM lwe yakoze obubi mu Busoga.    	https://gambuuze.ug/2021/03/29/sisobola-kutwala-kifo-kya-mumyuka-wa-pulezidenti-kadaga/
health	Obwakabaka bulaze ebibalo ku Mukenenya  mu Buganda	  Obwakabaka bwa Buganda bulaze ekitundu kino wekiyimiridde ku kirwadde kya Mukenenya nga kino kyeyongedde okweriisa enkuuli bwogerageranya nekiseera ekiyise. Ebiriwo biraga nti Mukenenya mu Buganda yeeyongedde n’obutundutundu 8.9, ku buli 100, so ng’ate abalwadde abali ku ddagala erya ARVs bawerera ddala 500,000. Okulambulula kuno kukoleddwa Minista w’Olukiiko; Amawulire; Kabineeti; Abagenyi, era Omwogezi w’Obwakabaka, Owek. Noah Kiyimba ku Lwokusatu mu lukungaana lwa Bannamawulire, olubadde ku Bulange. Minisita alaze a engeri obulwadde buno gye butawaanyizaamu ekitundu kya Buganda eby’enjawulo, ne bugootanya enkulaakulana n’okusaanyawo amaka mu mwaka ogwa 2021. Ebiriwo biraga nti Kalangala y’esinga okubamu abalwadde ba mukenenya n’obutundutundu 16% ku balwadde abali mu Buganda, nga baafuna abalwadde abapya 240 omwaka oguwedde. Kyotera y’eddirira n’obutundutundu 13%, nga yafuna abalwadde abapya 680; Masaka y’eddako awo n’obutundutundu 9.8%, nga baafuna abalwadde abapya 680; Kalungu n’eddako n’obutundutundu 9.7%, nga baafuna abalwadde abapya 310. Wakiso y’eddako n’obutundutundu 8.5, nga baafuna abalwadde abapya 6720; Lyantonde erina obutundutundu 8.2% nga yafuna abalwadde abapya 190. Kampala erina obutundutundu 8%, nga yafuna abapya 4170. Buikwe erina 7.8% n’abapya 840; Mitayana 7.4% n’abapya 570; Mpigi 7.3% n’abapya 420. Bukomansimbi 7.0% n’abapya 180; Kayunga 7% n’abapya 620; Luweero 6.6% n’abapya 810; Kiboga 6.6% n’abapya 250; Butambala 6.2% n’abapya 130; Ssembabule 5.8% n’abapya 340, so nga Rakai 5.5% n’abapya 300. Omuwendo gw’abalwadde okuba waggulu mu Buganda kivudde ku nsonga eziwerako omuli; okuba nga mwe musangibwa ekibuga ky’eggwanga ekikulu, Kampala, ekirimu abantu abasukka mu obukadde 12, ssaako n’ebibuga ebirala nga nabyo birimu abantu nkumu. Buganda y’ensingamu emirimu egy’enjawulo egikungaanya abantu abangi, so ng’ate era y’esinza ebizinga abavubi gye beegiriisiza n’okusaasaanya akawuka. Ensonga endala ezilinnyisizza omuwendo gw’abalwadde kuliko; obwavu; obutabanguko mu maka; obwenzi; obutaagala kukozesa bupiira; omuggalo gwa COVID; okunywa ebiragalalagala awamu n’omwenge. Obwakabaka bukubiriza abantu okwongera amaanyi mu kwekebeza mukenenya; okwewala okwegadanga mu bavubuka; okwekuumira ku babeezi bammwe; okukozesa obupiira; abakyala okujjumbira amalwaliro nga bali mbuto; okujjumbira eddala eriziyiza akawuka okusaasaana; abaami okutayirirwa ate n’abalwadde okujjumbira okukozesa eddala mu butuufu bw’alyo. Mu ngeri yeemu, Obwakabaka bukubiriza abantu okubudaabuda abalwadde baddemu essuubi; so nga n’abalabirira abaana abalina akawuka basaana okubaagala ennyo n’okubakuumira mu masomero.   	https://gambuuze.ug/2022/12/01/obwakabaka-bulaze-ebibalo-ku-mukenenya-mu-buganda/
politics	Ebiragiro bya Ssennyiga Corona bigendereddemu kukuumira Museveni mu buyinza – Ssemujju	  Najjanankumbi Abakulembeze b’ekibiina kya Forum for Democratic Change (FDC) balaze obutali bumativu ku kusosola okukolebwa ebitongole by’ebyokwerinda nga beekwese mu kukwasisa ebiragiro bya Ssennyiga Corona. Omwogezi wa FDC Ibrahim Ssemujju Nganda Omwogezi w’ekibiina kino, Ibrahim Ssemujju Nganda, ategeezezza nti ab’ebyokwerinda ebiragiro bino babikozesa okulemesa ab’oludda oluvuganya okunoonya akalulu wakati ng’okulonda kwa bonna okwa 2021 kubindabinda. “Ebiragiro bya COVID-19 byaleetebwa okubikkirira aba NRM ne Museveni kye bayagala okukugira bannabyabufuzi mu tteeka erifuga enkung’aana erya ‘Public Order Management Act,” Ssemujju bw’ategeezezza. Ssemujju annyonnyodde nti kikwasa ensonyi okulaba ng’oludda oluvuganya lukugirwa okukuba enkung’aana ate nga ab’ekibiina kya NRM, bo bagenda mu maaso n’okukuba enkung’aana awatali abakomako. “Twetaaga okunnyonyolwa lwaki ffe tetukkirizibwa kuyisa bivvulu ate ng’obutale n’ebisaawe by’omupiira bikola. Njawulo ki eriwo wakati w’olukung’aana lwa Ssemujju n’akatale,” Ssemujju bw’annyonnyodde ng’ajuliza ekya poliisi okumulemesa okuyisa ebivvulu oluvannyma lw’okwewandiisa okukiikirira Munisipaali y’e Kira. Wabula bino akulira eby’empuliziganya ku kitebe kya NRM, Emmanuel Dombo, abiwakanyizza n’ategeeza nti ebiragiro bino tebirina munnabyabufuzi oba kibiina kye bitaliza. Bino we bijjidde ng’abantu abaakazuulibwamu ekirwadde mu Uganda bawera 10,691 ate ng’abantu 97 entamu ezaabwe zavuunikiddwa. Akakiiko k’ebyokulonda kaavaayo nekawera enkung’aana era ne kategeeza nti akalulu ka 2021 kagenda kunoonyezebwa mu ngeri ya ssaayansi okutangira ekirwadde kya Ssennyiga Corona.    	https://gambuuze.ug/2020/10/19/ebiragiro-bya-ssennyiga-corona-bigendereddemu-kukuumira-museveni-mu-buyinza-ssemujju/
politics	Nubian Li ne banne battottodde ennaku eri e Kitalya	   Kampala Abawagizi b’ekibiina kya National Unity Platform nga bakulembeddwamu Nubian Li balaze ababaka abatuula ku kakiiko ka Palamenti ak’eddembe ly’obuntu ennaku gye balabidde e Kitalya etuusizza ne bannaabwe e Magombe okusimbayo ekitooke. Ababaka ku kakiiko kano baabadde bagenze mu kkomera lino okulaba embeera abasibe abakumirwayo gye balimu. Abawagizi ba Bobi Wine (Robert Kyagulanyi) nga baakuliddwamu Buken Ali aka Nubian Li yagambye nti embeera bannaabwe mwe bali eyungula ezziga. Ku lwa banne abakuumirwa mu kkomera lino , Nubian Li yagambye nti bagaanibwa okweyimirirwa era bwatyo n’awa ababaka bano ekiwandiiko kya miko 4 nga kittottola ennaku gye balimu. “Abamu ku bannaffe baayimbulwa kyokka ne baddamu ne bakwatibwa naye kati okumala emyezi 3 tebafunanga mukisa kulaba bannamateeka baabwe ate ng’abamu balwadde nnyo.” Nubian Li bwe yagasseeko. Ababaka bano bawayizzaamu ne Sharif Onager ow’emyaka 35 omuyambi wa Kyagulanyi ng’ono baamusanze ali mu bulumi era ng’ateereddwako eccupa. “ Bw’otunuulira ebifaananyi bya  X-ray, kiraga nnina eggumba eryamenyeka mu kifuba naye abakulira ekkomera bang’aana okufuna okujjanjabi nga bakola kimu kyakumpa mpeke ziweweza ku bulumi.” Onager bwe yagambye ababaka bano. Ate ye Charles Mpanga ow’emyaka 25 ng’ono y’omu ku baali baddukanya omutimbagano gwa NUP, yannyonnyodde nti ebimu ku bintu bye bitandise okunafuwa kuba alemeddwa okufuna obujjanjabi obulungi. “Kirabika nnina ekizibu ku nsigo, abajaasi bankuba bubi nnyo nga baatukwata e Kalangala, sisobola kufuka n’ebitundu ebirala nabyo binnuma nnyo.” Mpanga bwe yannyonnyodde mu bulumi. Ye Geoffrey  Butalya, 27,nga naye muwagizi wa  NUP agamba nti obulumi bumutta mu kifuba. “Bankuba bubi nnyo era ndowooza nafuna ekikyamu mu kifuba kuba abasajja bankuba bubi nnyo bwebaali batukwata e Kalangala naye sifunanga ku bujjanjabi bwonna.” Butalya bwe yategeezezza. Ssentebe w’akakiiko kano, Agnes Taaka, yalaze okutya olw’emmere eweebwa abasibe bano obutabeera ku mutindo ng’ono yawaliriziddwa okulya ku bijjanjaalo wabula nga byonna bijjuddemu amayinja. Ku nsonga eno omu bakulira eby’emmere mu kkomera lino, David Nsalasatta,  yasuubizza okwongera ku mutindo naye n’alaga nti kino kiva ku nsimbi entono ezibaweebwa okuddukanya ekkomera lino. Ekkomera lino erya Kitalya Maximum Prison lipya era lyaggulwawo emyaka mitono emabega era okusinziira ku biwandiiko, lisobola okukuumirwamu abasibe abawerera ddala 2,379.      	https://gambuuze.ug/2021/04/26/nubian-li-ne-banne-battottodde-ennaku-eri-e-kitalya/
sports	MASAZA CUP 2021 | Butambala ewangudde Busujju  6-3 n’evaamu	    Batabani ba Katambala bakoze kumpi buli kimu okuwangula omupiira gwe babadde bazannya ne Busujjumu kikopo ky’amasaza eky’omwaka guno, nga baagala okuyitawo mu kibinja kya Muganzirwazza bagende ku mutendera oguddako. Omupiira guno ogubaddeko n’obugombe, gubadde ku kisaawe kya FUFA Technical Center e Njeruakawungeezi ka leero ku Olwokusatu. Ekitundu ekisooka eky’omuzannyo kigenze okuggwa nga guli ggoolo 4-2 nga zino ziteebeddwa abasambi okuli Raymond Lusajje eyateebye ggoolo 2 mu ddakiika ye 18 ne 30, Blancher Mulambane Edrine Owachigu ate eza Busujju ne ziteebebwa Micheal Ssimbwa mu ddakiika ya 28 ne Akram Kasagga. Mu ddakiika ya 55 Butambalaefunye ggoolo eyookutaano ng’eyita mu muzannyi Raymond Lusajje ng’eno ebadde ggoolo ye eyookutaano mu muzannyo guno. Ate eyoomukaaga n’eteebwa Wabyona Faisal okutangaaza emikisa gya Butambala okuyita ku Buweekula. Wabula mu ddakiika ye 89, Busujju efunye Penati eteebeddwa omusambi Akram Kasagga, bw’etyo n’ewandula Butambulamu balina okuyitawo okugenda ku mutendera oguddako. Oluvannyuma lw’okuwangula omupiira guno, Butambala ebadde tekyasobola kuyitawo kuba Buweekula ebasinzeeko ggoolo emu wadde nga bombi babadde n’obubonero 7. Kati kitegeeza nti Buddu y’ekulembedde ekibinja kya Muganzirwazza olwo Buweekula n’egendera mu kifo ekyokubiri ku luzannya oluddako.         	https://gambuuze.ug/2021/12/08/masaza-cup-2021-butambala-ewangudde-busujju-6-3-nevaamu/
religion	Katikkiro Mayiga asabye abasiraamu okunyweza obumu bwebalina ne Buganda	      Katikkiro wa Buganda Charles Peter Mayiga asabye abasiraamu okunyweza enkolagana n’obumu bwebalina n’Obwakabaka bwa Buganda okusobola okuzza Buganda ku ntikko. Owek. Mayiga bino yabyogeredde ku mukolo Ssaabasajja Kabaka kwasiibulidde abasiraamu ogwayindidde mu bimuli bya Bulange ku Lwokutaano. “Ssaabasajja Kabaka yasiima okusiibulula abasiraamu nga ayagala tunyweze obumu n’okutabagana. Mukusiibulula abasiraamu Ssaabasajja Kabaka abeera atugamba nti baganda bammwe abo yonna gyebali mutuule nabo mu mwezi omutukuvu munyweze obwasseruganda,” Katikkiro Mayiga bwe yagambye.   Owek. Mayiga yasinzidde wano nategeeza nti abaami yonna gyebali balina okubeera abasaale okulwanyisa Siriimu kuba bebatandikiriza amakubo Mukenenya mwayita. Ate ye Supreme Mufti Sheik Muhammad Galabuzi yakubirizza abafumbo okwewala okusaabaana akawuka ka Mukenenya naye bafube okuba abeesigwa eri bannabwe kiyambako okulwanyisa akawuka Kano nga omulamwa gw’omwaka guno bweguvuga nti, ‘Abaami tubeere basaale mukulwanyisa Mukenenya.’   Omukolo guno gwetabiddwako Omumyuka Asooka owa Katikkiro Owek. Hajji Twaha Kawaase Kigongo, amyuka omukubiriza wolukiiko lwa Buganda Owek. Ahmed Lwasa, Owek. Hamis Kakomo, Owek. Hajjat Mariam Mayanja Nkalubo, Loodimmeeya Erias Lukwago, Mmeeya Ali Mulyanyama n’ abakulembeze abalala mu Buganda ne Uganda. Omukolo gw’okusiibulula abasiraamu gubeerawo buli mwaka n’ekigendererwa ky’okunyweza enkolagana wakati w’Obwakabaka n’abaddu ba Allah nga guvujjirirwa kampuni ya Airtel.      	https://gambuuze.ug/2022/04/09/katikkiro-mayiga-asabye-abasiraamu-okunyweza-obumu-bwebalina-ne-buganda/
sports	Express eguze Omusambi ow’ekumi	 Ttiimu ya Express FC sizoni eno tegenda kubeera nnyangu kubibwa oluvanyuma lw’okugula omusambi ow’ekumi nga beetegekera okusamba Liigi ya Uganda Premier League ey’omwaka 2020/2021 Omusambi Musige eyagguliddwa Omuwuwuttanyi Charles Musige, yaleeteddwa okwongera okunyweza ttiimu eno nga kino kyalangiriddwa leero ku Lwokutaano. Ono aleeteddwa okuva mu Tooro United eyakirira mu Big League kati era nga yegasse ku basambi abalala okuli; Godfrey Lwesibawa me Cryspus Kusiima abamala edda okwegatta ku ttiimu eno. Musige yategeezezza nti okwegatta ku Ttiimu eno kigenda kugiyamba okusobola okuzzaawo ekitibwa kyayo kyeyalina mu kusamba omupiira. “ Ndi musanyufu okwegatta ku Red Eagle, era abo bokka abamanyi kyebakola bebasobola okwegatta ku ttiimu eno ey’ebyafaayo,” Musige bwagasseeko. Musige yalina sizoni ennungi ku ttiimu ya Tooro United omwaka oguwedde wadde nga ttiimu eno byagigendera bubi nesindikibwa mu Liigi ya wansi. Ono yateeba ggoolo ttaano nayambako emirundi mukaaga mu mipiira 20 wadde nga omutindo gwe omulungi tegwataasa ttiimu ya Tooro. Okugenda mu Tooro United, Nyamityobora FC era nga yabasambira emipiira egiwerako. Ono afuuse omutebi ow’okubiri okwegatta ku ttiimu eno oluvanyuma lwa Mustafa Kiragga eyavudde mu ttiimu ya Alexandria FC. Kinajjukirwa nti, Express yasooka kwejjako abasambi 15 era eno y’ensonga lwaki ttiimu eno eguze abasambi abangi ku murundi guno. Express sizoni ewedde yamalira mukifo kya Mwenda okuva mu mipiira 25.    	https://gambuuze.ug/2020/09/11/express-eguze-omusambi-owekumi/
sports	Aba Manchester United Bafunye Amawulire Amabi Oluvannyuma Lwa Chelsea  Okumegga Norwich City	   Empaka z’ekikopo ekya English Premier League zisemberedde okukomekkerezebwa era nga wasigadde empiira esatu gyokka oluvannyuma lw’okujiwumuza olwa covid-19 mu Bungereza. Mungeri y’emu n’olutalo olw’okulwanira ekifo ekyokuna abasooka nga Chelsea, Leicester city ne Manchester United bakyalwana okufunako ababari abasigadde oluvannyuma lwa Manchester city ne Liverpool okubeera nga bbo baayitawo dda okwegatta mumpaka eza UEFA champions League ezigenda okuzannyibwa season ejja. Wabula oluvannyuma lwa team ya Chelsea okukubibwa Sheffield goolo 3-0 ku nkomerero ya wiiki ewedde olunaku lwajjo yazze engulu neyanukula essala zabawagizi ng’ekuba Norwich city goolo 1-0 nga yateebeddwa Olivia Giroud. Ono goolo eno yagitebesezza mutwe mu ddakiika essatu ezaayongeddwamu. Goolo ya Olivia Giroud newankubadde nga yabadde yakikeerezi naye yeyabadde yetaagisa okuwa tiimu ya Chelsea omukisa okubeera nga yenywereza mukifo eky’okusatu wamu ne mu bana abasooka. Abawagizi ba Manchester United wamu ne Leicester city baawulidde obujja olwa Chelsea okufuna obuwanguzi. Ekimeeza kiyimiridde bwekiti: Liverpool 93 Manchester city 72 Chelsea 63 Leicester city 59 Manchester United 59 Wolver Hampton 55 Era bw’otunura ku kimeeza ekyo olowooza Manchester United wamu ne Leicester city balina omukisa gwonna okwegatta ku bana abasooka.    	https://gambuuze.ug/2020/07/15/aba-manchester-united-bafunye-amawulire-amabi-oluvannyuma-lwa-chelsea-okumegga-norwich-city/
politics	Mayambala asabye kkooti ekkirize yeddize omusango gwa Bobi Wine	  Kampala Eyavuganyizza ku ntebe y’Obwapulezidenti mu kalulu ka 2021 Willy Mayambala, awandiikidde kkooti Ensukkulumu ng’awakanya ekya Robert Kyagulanyi Ssentamu okuggyayo omusango guno era bw’atyo, n’asaba akkirizibwe okweddiza omusango guno. Willy Mayambala nga ali ku kkooti Kyagulanyi ku Lwokusatu yawandiikidde kkooti Ensukkulumu mu butongole ng’aggyayo omusango olw’ebigambibwa nti abalamuzi abalina okuwulira omusango gwe baalina kyekubiira. Ebintu enkya ya leero bikyuse, Willy Mayambala bw’andikidde kkooti ebbaluwa ng’agitegeeza nga bw’ayagala kkooti emuyise mu mitendera gy’alina okugoberera okusobola okweddiza omusango guno era oba kisoboka okuleeta obujulizi obupya mu musango guno. “Njagala okukakasa nti nze nga Willy Mayambala eyavuganyaako ku bwapulezidenti kwatibwako ku musango guno era njagala okumanyisibwa ku kye nnina okukola okutwala omusango guno.” Mayambala bw’asabye. Bwe yabadde asaba okuggyayo omusango guno, Kyagulanyi yagambye nti yaguggyeeyo kubanga embeera kkooti gy’esizzaawo tesobozesa musango gwe kuwulirwa mu bwenkanya. “Abajulizi b’omuwaabi baakwatibwa ne batulugunyizbwa wamu n’okutiisibwatiisibwa ab’ebyokwerinda ku biragiro bya bawawaabirwa okuli Museveni ne Ssaabawolereza wa gavumenti. Ebitongole okuli; poliiisi ne NIRA bikozesebwa okuketta abawagizi b’omuwaabi n’okubamalako eddembe lyabwe.” Okusaba kwa Kyagulanyi bwe kw’alambise. Kyagulanyi eyakwata ekyokubiri mu kalulu ka January 14, agamba nti amateeka agafuga omusango gw’okulondebwa kwa Pulezidenti gateekeddwa mu nkola mu ngeri emunyigiriza olw’ensonga y’obudde era nga kkooti kino kye yeekwasa okumugaana okwongera ku bujulizi bw’alina. Ssaabalamuzi Alfonse Owiny Dollo, eggulo yategeezezza nti kkooti egenda kutuula mu bwangu okusalawo ku kusaba kwa Kyagulanyi era ono yasabiddwa asooke ayite mu mitendera okuli n’okufulumya okusaba kwe mu kyapa kya gavumenti. Akawaayiro nnamba 61 ak’etteeka erirung’amya okulonda kwa Pulezidenti erya 2005, ligamba nti omusango tegusobola kuggyibwayo okuggyako nga kkooti ekkiriza oluvannyuma lw’okugutunulamu. “Oluvannyuma lw’okuwulira okusaba kw’okuggyayo omusango, eyavuganya yenna ng’asobola okufuuka omuwaabi waagwo, asobola okusaba kkooti n’adda mu kifo ky’omuwaabi ayagala okuggyayo omusango guno.” Bwerityo etteeka lino bwe lirambika.    	https://gambuuze.ug/2021/02/25/mayambala-asabye-kkooti-ekkirize-yeddize-omusango-gwa-bobi-wine/
politics	Chameleone ajulidde ku by’okumumma Kkaadi ya NUP	 Kampala Omuyimbi Jose Chameleone amanyiddwa nga Joseph Mayanja awandiikidde akakiiko k’ebyokulonda aka National Unity Platform nga yeemulugunya ku nsobi eyakoleddwa n’amaliriza nga taweereddwa kkaadi, ky’agamba nti tekyabadde kya bwenkanya. Chameleone lweyafuna Kkaadi ya NUP                                          Okusinziira ku bbaluwa Chameleone gye yawandiise nga 20/09/2020 yategeezezza nti, olunaku lwa 18/September we lwazibira nga ebiwandiiko biraga nti Chameleone taliiko muntu amwesimbyeko kubanga Alhaji Latif Ssebaggala yali avudde mu lwokaano era nga kino yakiteeka mu buwandiike. Kino kiddiridde omwogezi wa NUP, Joel Ssenyonyi okusaba abo bonna abataamatidde nabyasaliddwawo kakiiko kano okuwandiika mu butongole ensonga zaabwe zisobole okutunulwamu. Omukwanaganya wa Chameleone ku nsonga z’amawulire, Andrew Mugonza yategeezezza nti wabaddewo ekkobaane okumma omuyimbi ono kkaadi era nga likulembeddwamu bannabyabufuzi mu Kampala era nga bano enkiiko babadde bazituulamu entakera. “Latif yali yava mu kalulu ako era n’awandiikira akakiiko k’ebyokulonda nga avuddemu era bagenze okutuuka okufulumya olukalala nga Chameleone talina amuvuganya mu NUP ku bwa Loodimmeeya mu Kampala naye ate twewuunyizza nga bamukomezzaawo nga alina kkaadi, era twebuuza nti kino kijja kitya?” Mugonza bwe yabuuzizza. Ono yategeezezza nti singa balemererwa okufuna obwenkanya Chameleone agenda kwesimbawo ku lulwe amaanyi g’abantu gasalewo kubanga bakimanyi nti ono obuwagizi abulina. Abantu bangi bavuddeyo nebeemulugunya ku kintu ky’obutaweebwa kkaadi nga bagamba nti engaba yaazo yabaddemu vvulugu nga abamu baaguliridde ate ng’endala zaaweereddwa abantu abatalina buwagizi mu bantu.    	https://gambuuze.ug/2020/09/21/chameleone-ajulidde-ku-byokumumma-kkaadi-ya-nup/
health	Minisita Kiyimba akuutidde abazadde okulambika abaana ku Mukenenya	  Minisita w’ Olukiiko, Kkabineeti , Amawulire N’ Abagenyi, Noah Kiyimba afalaasidde abazadde okwongera okulambika abavubuka ku kawuka ka Mukenenya n’engeri gyebasobola okuketangiramu okusobola okutaasa eggwanga ery’enkya. Obubaka buno Minisita Kiyimba abuwadde atikkula bnanakyaggwe ab’eggombolola ya Ssaabagabo Buikwe, Amakula mu Lubiri lwa Ssaabasajja e Mmengo ku Lwokusatu. Owek. Kiyimba abazadde abasabye bakulemberemu olutalo ku Mukenenya kuba abavubuka n’abaana bulijjo babatwala ng’eky’okulabirako. Minisita Kiyimba era alabudde abantu okuddamu okusoosowaza ebyobulamu mu maka n’ebintu gyebawangaalira nga singa beesuliryo gwanagamba ku nsonga eno bandilumbibwa endwadde ezeekusa ku buliggo nga era kibeera kizibu okulaakulana . Katikkiro w’Ebyalo bya Kabaka, Omuk. Moses Luutu akukkulumidde bannayuganda abakozesa omutimbagano mu bukyamu nebatabaako kyebagweyambisa kuyiga wadde nokugassa abalala. Omwami wéggombolola Ssaabawaali Buikwe Musoke Mayenje Albert aweze nti bakwongera okuba abakozi ate nokunnyikiza enteekateeka z’Obwakabaka mu bantu ba Kabaka basobole okulaakulana n’okutumbula embeera zabwe..   	https://gambuuze.ug/2022/09/21/minisita-kiyimba-akuutidde-abazadde-okulambika-abaana-ku-mukenenya/
health	Eyawangula kkaadi ya NRM e Mawogola azuuliddwamu Corona	  Ssembabule Wabaluseewo obunkenke mu ssaza lya Mawogola oluvannyuma lwa munnabyabufuzi eyawangula akamyufu k’ekibiina kya National Resistance Movement (NRM), Dez Byuma Aswaldo okuzuulibwamu ekirwadde kya Ssennyiga Corona. Byuma eyezuuliddwamu Corona Byuma ye muntu owookubiri mu kitundu ky’e Ssembabule okusangibwamu ekirwadde kino ng’eyasooka yazuulibwa Ssabiiti ssatu emabega naye abakugu nebagaana okwatuukiriza amannya ge wabula nga yatwalibwa mu ddwaliro ekkulu e Masaka n’asobola okujjanjabibwa. Ono atutegeezezza nti avuddeyo mu lwatu asobola okutaasa abantu abalala ababadde balowooza nti ekirwadde kino tekiriiyo naddala mu Ssembabule, bagolokeke basobole okukyekuuma. Byuma annyonnyodde omukutu guno ogwa Gambuuze nti yakeberebwa ku Ssande ng’ennaku z’omwezi 12/10/2020 n’asangibwa ng’alina Corona wabula nga kizibu okuteebereza gy’ayinza okuba nga gye yakaggya era nga yatwaliddwa mu ddwaliro enkulu e Mulago asobole okujjanjabwa. Ono agambye nti okunoonya akalulu mu kiseera kino akuvuddeko okumala omwezi mulamba ng’abawagizi be balese okusigala nga bamukolera kakuyege nga bw’alinda embeera ye okutereera. Asabye abantu mu kitundu kino okugenda beekebeze kubanga okusinziira ku biriwo ekirwadde kino kirabika kisaasaanye mu kitundu ky’e Ssembabule Kaweefube waffe okwogerako n’akulira eby’obulamu mu Ssembabule, Charles Matovu, agudde butaka oluvannyuma lw’okutuuka mu woofiisi ye nga taliimu ate nga n’essimu ze ezimanyiddwa tazikwata. Bo abatuuze mu kitundu Byuma ky’ayagala okukiikirira basabye gavumenti ne poliisi okwongera okunyweza mu mateeka gaayo kitaase abantu ekirwadde kino kuba abantu batuuse okusaanawo. Kinajjukirwa nti, bannabyabufuzi mu kitundu kino baali bajeemera poliisi nebagenda mu maaso n’okukung’aanya abantu awamu n’okukuba enkung’aana ez’abantu n’okuyisa ebivvulu ekintu, ekiteeka obulamu bwa bawagizi baabwe mu matigga.    	https://gambuuze.ug/2020/10/17/eyawangula-kkaadi-ya-nrm-e-mawogola-azuuliddwamu-corona/
health	Obwakabaka butongozza empaka z’okugaba omusaayi	  Obwakabaka bwa Buganda nga buyita mu kitongole kya Kabaka Foundation butegese empaka z’okugaba omusaayi okwetooloola amasaza gonna aga Buganda okulwanyisa ebbula ly’omusaayi eriri mu ggwanga. Empaka zino zaatongozeddwa ku Lwokuna era zigenda kutandikira mu ssaza Buddu okuva nga 6 okutuusa nga 10 omwezi ogwa September. Ssenkulu wa Kabaka Foundation, Omuk. Eddie Kaggwa Ndagala agamba nti emiwendo gy’abeetaaga omusaayi mu malwaliro giri waggulu kyokka nga tebalaba we guva. “Blood Bank essaawa eno bw’otuukayo ng’oyagala musaayi, ekyamazima Katonda wa kutwalira kubanga tewali musaayi, tumaze ebbanga ng’abantu bali ku muggalo nga tewali agaba musaayi era kati embeera nzibu nnyo.” Omuk. Ndagala bw’ategeezezza. Okusinziira ku OmukunguNdagala, bamaze dda okusomesa abaami b’amasaza nga bayambibwako ekitongole kya Red Cross ne Uganda Blood Transfussion Services ne babalaga obukulu bw’okugaba omusaayi era mu Buddu bajja kumalayo ennaku ttaano era n’ebifo awagabira omusaayi bijja kubeera bitaano. Akwanaganya okugaba omusaayi mu kitongole kya Red Cross Namayanja Esther ategeezezza nga bwe basomeseza abaami banoku bantu abakkirizibwa okugaba omusaayiera ne balagirwa okuddayo mu bitundu byabwe basomese abantu be batwala ku nsonga eno. “Mu mulimu guno ogw’okukunga abantu ba Kabaka mu Buganda wonna, tulina bye tuteekwa okumanya n’okussaako essira, nti omuntu anaagaba omusaayi yafaanana atya.” Namayanja bw’agasseeko. Omumyuka wa Ppookino asooka Nalubowa Rose agambye nti abantu bangi abeetaaga omusaayi era n’akunga bannabuddu okujjumbira empaka zino, basobole okuzetikka.      	https://gambuuze.ug/2021/08/13/obwakabaka-butongozza-empaka-zokugaba-omusaayi/
business	Katikkiro Mayiga asabye gavumenti ewagire bannansi abongera omutindo ku Mmwaanyi nga tenanoonya baggwira	 Katikkiro Charles Peter Mayiga asabye gavumenti eveeyo eyambeko ku bannayuganda abagatta omutindo ku kirime ky’ emmwaanyi nga tenanoonya baggwira kubakwasizaako. Okusaba kuno Owek. Mayiga akukoledde Mbiriizi e Lwengo mu Buddu ku Lwokusatu bw’abadde alambula abalimi b’emmwaanyi mu nteekateeka y’ Emmwaanyi Terimba egendereddwamu okugoba obwavu mu bantu ba Kabaka. “Abali ku ggwe mmwaanyi abazongeddeko omutindo nga bannayuganda gavumenti beeba ekwatizaako, abagwira ebaviireko ddala. Bagamba nti bw’oyongerako omutindo oyongera okufuna ssente ate nga kituufu, bwaba Nabatanzi asiika kkaawa ate lwaki nnoonya Allan Smith,” Katikkiro Mayiga bw’abuuzizza. Owek. Mayiga annyonnyodde nti omulimu gw’emmwaanyi guliisa abantu bangi omuli abazirima, abazitunda kuno n’ebweru awamu nabo abazisunsula bwatyo nalaga obwetegefu okwaniriza ensonga zonna ezitereeza omulimu guno omuli n’okusitula omutindo singa zisosoowaza bannansi okusinga. Owek. Charles Peter Mayiga bw’atuuse mu ggombolola ya Mituba VII e Kyenvuunikidde mu nnimiro ya Yosum Muyambi omunyarwanda wa Kabaka ng’ono alina yiika ezisoba mu 35 mu bitundu ebyenjawulo, abaayo abasabye emmwanyi okugiwa obudde nga omulimu gwonna omulala okusobola ogufunamu. Ono era abasabye abazifunyeemu okuyambako abalala kuba tebasobola kubeera bulungi nga balirwana babwe bali bubi bwatyo nabasaba bagabane amagezi n’endokwa kibayambe okulaakulanira awamu olwo Buganda edde ku ntikko. Ye Minisita omubeezi ow’Ebyobulimi n’Obulunzi Owek. Hajji Amis Kakomo, yebazizza Mukuumaddamula olwa kawefube n’okulungamya kwakola ku nsonga y’emmwaanyi. Omulimu Kafeero yeebazizza Katikkiro Mayiga olw’okubalambika entakera ku nsonga z’emmwaanyi awamu n’okubakubiriza bulijjo okubeera abakozi. Mukulambula kuno Katikkiro, asookedde wa Munnyarwanda wa Kabaka Owek. Yosam Kafeero Muyambi, oluvannyuma atuuse e Kaselutwe ewa Wilson Ntambazi, yeeyongeddeyo ku ffaamu ya Muhigira Coffee Estate era nalambula omulimi Patrick Ssemanda awamu n’omuvubuka Lawrence Kabumbuli nga bonna abasabye okunyweza ekkubo lyebakutte. Mu nteekateeka eno, Kamalabyonna abadde awereekeddwako minisita w’ Abavubuka, Emizannyo n’Okwewumuza Owek. Henry Kiberu Ssekabembe, Minisita w’ Amawulire Owek. Noah Kiyimba awamu n’abakungu abalala.   	https://gambuuze.ug/2022/08/10/katikkiro-mayiga-asabye-gavumenti-ewagire-bannansi-abongera-omutindo-ku-mmwaanyi-nga-tenanoonya-baggwira/
politics	Oulanyah yankubira essimu bwe nali mu Amerika ng’atidde eby’okuggya ekkomo ku myaka – Sipiika Kadaga	 Bya Musasi Kampala Sipiika wa Palamenti Rebecca Alitwala Kadaga ategeezezza ng’omumyuka we, Jacob Oulanyah bwe yadduka ekiteeso ky’okuggya ekkomo ku myaka gy’omukulembeze bwe twali twolekera akalulu ka 2021. Bino Kadaga yabyogeredde mu nsisinkano gye yabaddemu n’ababaka olunaku lw’eggulo e Munyonyo ku Speke Resort atongozza kkampeyini ze ez’okuddamu okubeera Sipiika. Sipiika Kadaga n’Omumyuka we Jacob Oulanyah “Okutandikira ddala, saali mu ggwanga nali ng’enze mu Amerika. Bwe nali nkomawo n’empita e Bungereza kuba Abateeso abali emitala w’amayanja baali bampise njogereko gye bali. Bwe nali eyo Oulanyah n’ankubira ng’angamba ekyali kiriwo yali takisobola kikwasaganya, y’ansaba nkomewo mu bwangu kuba byali bimulemeredde.” Kadaga bwe yategeezezza. Kadaga agamba nti yakyusizaawo n’akomawo era omulundi ogwasooka, ababaka babalemesa okukola era n’abaleka. Ku mulundi ogwokubira era baalemesebwa ku gwokusatu waliwo eyajja ne basitoola naye n’abakakasa nti ensonga eno erina okuggwa. Kyokka mu kaseera kano omumyuka we yali atidde ng’afulumye eggwanga. Kadaga era yanokoddeyo omulundi gw’emizannyo gya Palamenti ezaali mu luse olumu ne Bungereza nti wadde yali asabye Oulanyah okukubiriza Palamenti naye era yamujeemera. “Ssabbiiti yennyini lwe twateesa ku bbago lya Ssukaali n’ebikajjo, Pulezidenti Museveni yatusaba okumusisinkana e Busoga okukubaganya ebirowoozo ku nsonga eno. Namugamba nti ebbago lya Ssukaali kkulu gyendi era ne musaba akubirize Palamenti era n’agaana. Oluvannyuma yampandiikira ng’agamba tawulira bulungi era n’agenda Decemba yenna teyaliiwo.” Kadaga bwe yagasseeko. Kinajjukirwa nti waliwo amaloboozi agaawulirwa nga ganenya Kadaga olw’okulemesa omumyuka we okubaako enkiiko z’akubiriza. Muno mulimu jjuuzi, Sipiika lwe yafiiriddwa omu ku booluganda lwe, abamu ku babaka ne bamusaba aleke Oulanyah akubirize enkiiko asobole okufuna akadde akakungubaga. Ekyaddirira ye Oulanyah okuggyayo olutuula luno n’ategeeza nti kino yali akikoze ng’ayagala okukungubagira awamu ne Sipiika Kadaga. Kaweefube w’okufuna Oulanyah okuttaanya ku nsonga eno teyasobose wadde ng’ensonda mu woofiisi ye zaategeezezza nti ebyogerwa Kadaga si bituufu era nga biswaza okulaba nti biva mu Sipiika omulamba.    	https://gambuuze.ug/2021/03/25/oulanyah-yankubira-essimu-bwe-nali-mu-amerika-ngatidde-ebyokuggya-ekkomo-ku-myaka-sipiika-kadaga/
politics	Bannabyabufuzi mwogere ebiweesa Kabaka ekitiibwa – Katikkiro Mayiga	  Kamalabyonna wa Buganda, Owek. Charles Peter Mayiga asabye bannabyabufuzi ku mitendera gyonna okwewala okubuukira buli nsonga n’okujoogerako era bwebaba bavaayo okwogera boogere ebyo ebiweesa Ssaabasajja Kabaka ekitiibwa. Bino Katikkiro Mayiga abitegeezezza abakulembeze abalonde okuva e Busujju ne disitulikiti ye Mityana abakiise embuga okuwoza olutabaalo leero ku Lwokusatu ng’ ensisinkano ebadde mu bimuli bya Bulange wano e Mmengo. “Mbasaba mukole era mwogere ebiweesa Kabaka ekitiibwa. omukulembeze abantu nga bakwesiga toyogera bitatuuse, tobakira bigambo, topapiriza kuwa ndowooza yo ku buli kintu ekiba kiguddewo kuba mukukola ekyo mwokolera ensobi,” Katikkiro Mayiga bw’abalabudde. Bano abajjukiza nti ebifo byebabalina babibeeramu akaseera katono so nga abantu babeera bajjukira ebyo byebayogera awamu n’okukola era abamu bali balozezaako ku kibabu ky’okubaboola naye kino kijja lwa bikolwa nabigambo byabwe. Abasibiridde entanda okwewala okuvumbeera ku nsonga za Buganda era bafube okutwala mu maaso omumuli ogwabawanguza akalulu era bakimanye nti eby’obufuzi si kuyisa budde oba akazanyo naye babyenyigiremu n’ekigendererwa ky’okuleetawo enjawulo. Katikkiro Mayiga abasiimye okujja embuga kuba munnabyabufuzi omulungi afaayo okumanya abantu abaamutuma bye bettanira era nga mu Busujju ne Mityana disitulikiti baagala nnyo Obuwangwa n’ennono wamu ne Ssaabasajja Kabaka. Omubaka omulonde owa Busujju, David Kalwanga ategeezezza nti beesunze okutambulira awamu n’Obwakabaka era neyeebaza Katikkiro olw’okuvaayo okulwanirira eddembe ly’abavubuka abakwatibwa nebaggalirwa awatali musango. Ono yeemulugunyiza nga ekitundu kyabwe bwekyongedde okulumbibwa abasatuusi nga bano bayambibwako abaganda abakolanga ba bbulooka olwo nebatandika okusengula ebyalo mu bitundu ebyenjawulo. “Mityana disitulikiti eri kumpi nnyo kyova olaba abaagala okunyigirizibwa bannabwe banguyirwa. Ssebo tewali agenda kuva Buganda agende agule mu mambuka, buvanjuba oba bugwanjuba naye ate abava eri banguyirwa okumenyamenya wano, taata yongera oyogereko abasatuusi sipiidi ekendeere,” Omubaka Lukyamuzi bw’agambye. Omwami wessaza Busujju Kasujju Mark Jjingo Kaberenge II, nga ayanjulira Katikkiro abakulembeze mu Ssaza lyatwala ategeezezza nti ekibareese kwekuwoza olutabaalo embuga era n’okwongera okubangulwa ku nkolagana yaabwe n’Obwakabaka nga banyweza ensonga ssemasonga 5. Ono avumiridde omuzze gw’abavubuka abatalina mpisa abeesomye okuweebula Obwakabaka nga bayita ku mitimbagano wabula nasaba bakozese bulungi amaanyi gebalina nga bazimba Obwakabaka. Abakiise embuga kubaddeko ababaka ba Palamenti, bassentebe ba disitulikiti awamu ne bakkansala abalonde.   	https://gambuuze.ug/2021/04/28/bannabyabufuzi-mwogere-ebiweesa-kabaka-ekitiibwa-katikkiro-mayiga/
business	URA ewakanyizza eby’okugoba eyakkiriza emmotoka ya Bobi Wine okuyingira mu ggwanga	  Kampala Ekitongole ekisolooza omusolo mu ggwanga ekya Uganda Revenue Authority (URA), kyegaanye ebiyiting’ana nti baagobye omu ku bakozi baabwe eyakkiriza emmotoka ya Robert Kyagulanyi Ssentamu (Bobi Wine) okuyingira mu ggwanga.  Okusinziira ku mwogezi w’ekitongole kino, Ian Rumanyika, tewali muntu yaagobeddwa mu kitongole naye ng’ensonga y’emmotoka ekitongole kigimanyi. “Ensonga eno tugimanyi era tuginoonyerezaako nga tugoberera emitendera n’amateeka agatufuga. Okutuusa ng’okunoonyereza kuwedde, tewali kirala kye tugenda kwogera ku nsonga eno.” Rumanyika bw’ategeezezza. Kino kiddiridde ebyafulumidde ku mikutu egy’enjawulo nga birumiriza abakulu mu kitongole kya URA okugoba Jane Akello olw’okukkiriza emmotoka ya Kyagulanyi okuyingira nga tasoose kutegeeza ku bakama be. Egimu ku mikutu gy’amawulire gyalaze ng’abakulu mu URA bwe batandise okunoonyereza ku mmotoka ya Kyagulanyi ku bigambibwa nti aliko emisolo gye yeebalamye. Era waliwo n’ebigambibwa nti abakulu bonna abakola ku kuyingiza emmotoka okubaako siteetimenti ze bakola ku nsonga y’emmotoka eno. Rumanyika agamba nti tebalinaayo Kamisona gwe bayita Akello oba omuntu yenna gwe bayita Namuli mu kitongole kino.    	https://gambuuze.ug/2021/02/25/ura-ewakanyizza-ebyokugoba-eyakkiriza-emmotoka-ya-bobi-wine-okuyingira-mu-ggwanga/
sports	Masaza Cup 2021 | Busiro ne Kyaggwe Ziyiseewo	Ttiimu y’essaza ly’e Kyaggwe yeesozze omutendera ogwa Kkwota fayinolo ogw’empaka z’amasaza ga Buganda, bw’ekubye Bugerere ggoolo 4 -2 mu mupiira gwayo ogusembyeyo ogw’ekibinja Bulange.  Mu ngeri yeemu ttiimu ya Busiro nayo yeegasse ku Kyaggwe okusamba omutendera oguddako  ng’emalidde mu kifo kyakubiri.  Kyaggwe ekulembedde ekibinja kino n’obubonero 7 ne ggoolo 3 ate nga Busiro emalidde mu kifo kyakubiri nga nayo ebadde n’obubonero 7  ng’enjawulo ebadde mu ggoolo.  Omutendesi wa Kyaggwe, Felix Ssekabuuza agamba nti ekigendererwa kyabwe mu mpaka z’omwaka guno, kya kuwangula kikopo kuba buli kimu kitambula bulungi.  Mu kibinja kino, Bugerere emalidde mu kifo kyakusatu n’obubonero 3 ate nga Buvuma y’esembye nga tefunyeeyo kabonero konna.  Empaka zino zigenda kuddamu okuzannyibwa olunaku olw’enkya n’emipiira egy’ekibinja Butikkiro	https://gambuuze.ug/2021/12/13/masaza-cup-2021-busiro-ne-kyaggwe-ziyiseewo/
politics	AKAMYUFU KA NRM: Poliisi erabudde ku buvuyo e Ssembabule, Sheema ne Koboko	  Bya Gladys Nanyombi Kampala Poliisi ya Uganda erabudde ku bunkenke obweyongera buli lukya olwa kamyufu k’ekibiina ki NRM akagenda okukubwa ku Lwokutaano lwa wiiki eno. Poliisi egamba nti mubitundu nga ; Sheema, Ssembabule, Koboko, Kassanda, Kazo, Bundibugyo, Sironko, Mbale , Hoima, koboko, Adjumani, Kashongi, Kampala, Wakiso ne Hoima wasuubirwa okubaayo obuvuyo era nerabula abeesimbyewo ku njuyi zombi. Okulabula kuno kwakoleddwa omwogezi wa poliisi mu Ggwanga Fred Ennanga bweyabadde ayogerako ne bannamawulire nategeeza nti mu bitundu bino obuvuyo bwatandikirawo ku ntandikwa. Abamu ku bawagizi b’ekibiina ki NRM Mu ssaza lya Ssaabasajja erya Mawogala mu disitulikiti ye Ssembabule, abawagizi ba Ssekikubo, aba minisita Joyce Kabatsi, aba Godfrey Aine naba Shartis Musherure Nayebare Mawogola bagifudde ddwaniro nga okusinga obutakkanya buli ku kifo ekipya ekya Mawogola North. Mu Busiro North mu Wakiso, eyaliko omumyuka ww’omukulembeze w’eggwanga Prof Gilbert Bukenya abawagizi be naba Dennis Ssozi Galabuzi tewali alaba ku munne era nga entabwe ya ani atwala bbendera ya NRM. Embiranye e Sheema era wakati w’abawagizi ba Minisita Elioda Tumwesigye ne Dickens Kateshumbwa, era nga bano abawagizi babwe beegudde mu malaka emirundi egiwerako era nga buli omu azze alumirizza munne okuleeta obuvuyo mu kulonda. Mu Munisipaali ye Koboko abawagizi ba Minisita Evelyn Anite naba Dr. Charles Ayuma nabo bakubaganye nga entabwe eva ku ani atwala bbendera y’ekibiina ku kifo ky’omubaka wa Munisipaali eno. Ebiri e Koboko tebyawukana nabiri Kassanda South, eno abawagizi ba Micheal Muhumiza balumiriza omubaka Simeo Nsubuga okubalumba mukiro nabakuba embooko nga abalanga butamuwagira. Wabula ate nga naba Nsubuga balumiriza Muhumuza okulagira abavubuka nebabakolako efujjo. Wano Ennanga weyasinzidde nategeeza nga poliisi bweyongedde ku bapoliisi baayo mubitundu bino okulaba nga eyongera okukuuma emirembe wamu n’okuziyiza efujjo mu bitundu bino. Enanga yanyonyodde nti, “Tetulina kya njawulo kyetugenda kukolayo wabula okulaba nga okulonda kwabwe okwa kamyufu kutambula bulungi nga bwetwasabiddwa.” Mu disitulikiti ye Kazo nayo embeera ya bunkenke era nga eno abantu 8 bamaze dda okulaga nga bwebagala eky’omubaka omukyala nga muno mulimu ne Minisita Molly Kamukama. E Hoima eyeegwanyiza okubeera omubaka omukyala Beatrice Wembabazi yakubwa nagenda mu komma era nga kigambibwa nti abamukuba be bawagizi b’omubaka Mugenyi Businge. Amyuka ssentebe w’ekibiina ki NRM mu ggwanga Al Hajji Moses Kigongo bweyabadde e Ssembabule yalabudde abeesimbyewo okukoma ku bawagizi babwe kubanga bawa ekifananyi ekikyamu eri ekibiina.    	https://gambuuze.ug/2020/09/02/akamyufu-ka-nrm-poliisi-erabudde-ku-buvuyo-e-ssembabule-sheema-ne-koboko/
business	Ziizino kkampuni ezaggyiddwako olukusa okutwala bannayuganda ku kyeyo	   Kampala Gavumenti ya Uganda esazizzaamu layisinsi za kkampuni ezitwala abantu ebweru eziwerako ng’egavunaana olw’okulemwa okugondera amateeka n’ebiragiro ebyateekebwawo. Ekitongole ekivunaanyizibwa ku kufulumya abantu mu ggwanga, ekimanyiddwa nga ‘Immigration Office’ kyategeezezza nti kkampuni zino ziwerera ddala munaana (8) era ezimu ku zo ziyimiriziddwa okumala akaseera. Kkampuni eziggyiddwako layisinsi kuliko; Top Notch Recruitment Services (U) Limited, Fly International Jobs (u) Ltd ne Sahara Recruitment Agency Limited. Endala ye; Al-Saud Agency Limited Kibuye, Middle East Consultants Limited e Muyenga, The Eagles Supervision Limited e Mengo ne Forbes Enterprises Limited esangibwa e Kiwatule. Abantu abamu naddala abakulembeze basanyukidde ekikolwa kino nga bagamba nti kkampuni zino zibadde zitunda bannayuganda mu buddu. Omuloodi wa Kampala Erias Lukwago yategeezezza nti kkampuni zino zitunda bannayuganda kyokka ne ziremwa n’okubalondoola awamu n’okubayamba nga bafunye obuzibu mu mawanga gye babeera batwaliddwa. Bino we bijjidde nga bannayuganda bangibakyakukusibwa nga bayisibwa e Kenya ne batwalibwa mu kyondo kya Buwarabu, okukola obwayaaya wabula ng’abamu batulugunyizibwa bya kitalo awatali kuyambibwa kwonna.      	https://gambuuze.ug/2021/06/29/ziizino-kkampuni-ezaggyiddwako-olukusa-okutwala-bannayuganda-ku-kyeyo/
politics	Buganda ekyayaayanira enfuga ya Federo – Minisita Kyewalabye	  Minisita w’obuwangwa, ennono, olulimi, embirin’ebyobulambuzi mu Bwakabaka, Owek. David Kyewalabye Male ategeezezza nga Buganda bw’ekyayaayanira okufuna enfuga ya Federo, kigiyambe okugabana ku kkeeki y’eggwanga mu bwenkanya. Bino Owek. Kyewalabye abyogeredde mu nsisinkano gy’abaddemu ne Minisita wa gavumenti erindiridde (Alternative Government) avunaanyizibwa ku biyiiye, ebyemizannyo n’ebyobuwangwa; Omubaka Hillary Kiyagaamusanze mu Bulange e Mmengo ku Mmande okwegeyaamu ku nsonga ezitali zimu. Owek. Kyewalabye ategeezezza nti beetaaga Federookukola ku nsonga z’abantu baabwe, olwo gavumenti efune omukisa okwemalira ku nsonga ennene ez’eggwanga lyonna nga ne Buganda mw’eri. “Buganda ekyayaayanira enfuga eya Federo esobole okuwulira nti egabana ku kkeeke ya Uganda kyenkanyi. Waliwo w’olaba obutali bwenkanya; bw’otunuulira ebibuga ebikoleddwa, Kabaka yamala kusaba, eky’e Masaka ne bakituwa! Bw’otunuulira Munisipaali n’ebibuga ebitondeddwawo, ebyaffe bitono nnyo, ababaka abaffe batono nnyo bw’ogeraageranya n’abalala.”Minisita Kyewalabye bw’agambye. Ono asabye ababaka okwegatta ku nsonga za Buganda ng’obubondo bw’ebitundu ebirala bwe bukola era bakomye n’omuze gw’okusooka okubuuza ebibiina byabwe we biyimiridde ku nsonga za Buganda. Owek. Kyewalabye ababaka abasabye bakimanye nti ensonga za Buganda ze nsonga zaabwe awamu n’abantu baabwe, kuba Omutanda ayagala okulaba ng’embeera y’abantu be erongooka buli lukya. Ono alaze nga bwe baliko olukalala lw’ebifo eby’ennono bye baagala Palamenti ekkirize bifuuke eby’obulambuzi mu ggwanga, kuba byankizo ebisobola okuleeta kuno ensimbi. Mu kwogera kwe, Dr. Hillary Kiyaga agambye nti okuva lwe yakwasibwa minisitule eno, asanze okusoomoozebwa kungi mu bavubuka naddala bannabitone abeetaaga oukwasizaako n’okulambikibwa okuva mu Bwakabaka. Kiyaga agambye ntinga Minisita ku ludda oluvuganya agenda kukunga banne okulaba engeri gye basobola okutumbula enteekateeka z’Obwakabaka ezigendereddwamu okutumbula abantu be.  	https://gambuuze.ug/2021/10/11/buganda-ekyayaayanira-enfuga-ya-federo-minisita-kyewalabye/
sports	Omuwuwuttanyi Nunda yegasse ku URA F.C	  Kiraabu y’omupiira eya URA F.C eyanjudde omuwuwuttanyi Jackson Nunda ng’ omusambi waayo era nga awereddwa endagaano y’emyaka esatu nga ali ku ttiimu eno. Nunda abadde talina ttiimu mukadde kano oluvanyuma lw’endagaano ye ne ttiimu ya KCCA F.C okugwako sizoni ewedde. Oluvanyuma lw’okuteeka omukono ku ndagaano Nunda yagambye nti yasazeewo okugenda mu URA kubanga kiraabu eno erimu okuvuganya okwamanyi nga naye kijja kumuyamba okwezimba nga omusambi. “Ndi wano okuwangulira ttiimu yange empya eya URA ebikopo wadde nga kimanyi nti tebigenda kubeera byangu.” Nunda bweyategezezza Ono ye musambi URA gwesoose okwanjula ku katale k’abazannyi ak’omurundi guno era nga ono ennamba wakugirwanira n’abasambi Saidi Kyeyune ne Shafik Kagimu.    	https://gambuuze.ug/2020/08/12/omuwuwuttanyi-nunda-yegasse-ku-ura-f-c/
sports	Enteekateeka z’empiira gy’Ebika ziwedde, Omutanda asiimye okulabikako	    Minisita avunaanyizibwa ku by’emizannyo n’Okwewummuzaamu mu Buganda, Owek. Henry Ssekabembe Kiberu ategeezezza nti enteekateeka zonna eziggulawo emipiira gy’Ebika bya Buganda ziwedde era Nnyinimu Ssaabasajja Kabaka Ronald Muwenda Mutebi II asiimye okuziggulawo ku Lwomukaaga luno e Kasana Luweero mu Bulemeezi. “Twogera okutegeeza abantu ba Kabaka mwenna nti wasigadde ssaawa busaawa ku nsonga y’okuggulawo emipiira gy’Ebika. Nga bwetwakakasiddwa olunaku lw’eggulo ku ssaawa 7, Katikkiro ajja kutuuka ku kisaawe e Kasana ate ku ssaawa 8 n’eddakiika 20, Ssaabasajja asiimye okulabikako eri Obuganda e Kasana Luweero,” Owek. Ssekabembe bw’ategeezezza. Okusinziira ku Minisita Ssekabembe mu lutabaalo lwe balimu olw’okuzza Buganda ku ntikko, telugenda kubeera lwangu era tewajja kubeerawo bugobe kutaasa mbeera bwatyo nasaba abantu bonna okuwaayo obudde basobole okwaniriza Nnyinimu Ssaabasajja Kabaka era bafube okubeera mu bisaawe. Olunaku lw’ eggulo, Omumyuka Asooka owa Katikkiro Owek. Twaha Kaawaase Kigongo yakiggumiza ng’ Empologoma bwegenda okuggulawo empaka zino ng’ekika ky’Embwa kivuganya n’Engo era nategeeza nti gino gibadde gimaze emyaka 2 nga tegizannyibwa olw’ekirwadde ki COVID-19. Owek. Kaawaase yannyonnyodde nti wakusookawo omupiira gw’okubaka ku ssaawa 7 ez’emisana wakati w’Embwa n’Engo ate olwo ku ssaawa 9 ez’olweggulo ogw’abasajja gusambibwe. Ono ategeezezza nti emiryango gigenda kuggulwawo ku ssaawa 4 ez’okumakya nabasaba okukuuma ebiragiro by’abateesiteesi n’ab’ebyokwerinda okusobola okutambuza obulungi enteekateeka eno. Ye Ssentebe w’olukiiko olutegeka empaka zino, Hajji Sulaiman Magala yeebazizza Bannabulemeezi olw’enteekateeka ennungi gyebakoze era nakunga Abaganda bonna buli omu okugenda awagire ekika kye era babugirize Nnyinimu Ssaabasajja Kabaka.   	https://gambuuze.ug/2022/06/10/enteekateeka-zempiira-gyebika-ziwedde-omutanda-asiimye-okulabikako/
politics	NUP eyimirizza Bigirwa n’abalala 4 lwakuleeta njawukana mu kibiina	   Akulira ekibiina ki National Unity Platform (NUP), Robert Kyagulanyi amanyiddwa nga Bobi Wine awummuza abakulembeze b’ekibiina 4 mu kitundu kye Busoga nga abalanga okusiga enjawukana n’entalo mu kibiina ekikontana ne Ssemateeka. Abayimiriziddwa kuliko, amyuka omukunzi w’ekibiina mukitundu kye Busoga, Moses Bigirwa, Ssentebe w’ekibiina mu kibuga Jinja Saulo Nsongambi n’omukwanaganya w’ekibiina mu kitundu kya Busoga Bamu Lulenzi. Abalala kuliko Jamal Ayagalaki ng’ono ye mukwanaganya w’abavubuka e Busoga ne Andrew Muwanguzi owa mwoyo gwa ggwanga mu kitundu kino. Okuwummuzibwa kwa bano kuyisiddwa mu kiwandiiko ekiteereddwako omukono gwa Ssaabawandiisi w’ekibiina, David Rubongoya. “Pulezidenti wa National Unity Platform ayimirizza mbagirawo abakulembeze bano wammanga era nalonda akakiiko akagenda okubanoonyerezaako era balambike ekibiina ku kirina okuddako,” ekiwandiiko kya Rubongoya bwekisomye. Bigirwa ne banne basongeddwamu olunwe okubeera emabega w’entalo n’enjawukana eziri mu kibiina naddala mukitundu kye Busoga. Ssaabawandiisi Rubongoya agamba nti ensonga zino zitatanye erinnya ly’ ekibiina ekikontana n’amateeka agafuga abakulembeze b’ekibiina. Okusinziira ku Rubongoya bano beeyambisa emikutu gy’ Omutimbagano awamu n’Amawulire okutatana ekifaananyi ky’ ekibiina era wadde bano bagezezaako okwogera nabo babadde tebafaayo bwebatyo nebasalawo okubaako kyebakolawo. Kati bano balabuddwa obutabaako mulimu gwonna gwebakola kulwa kibiina okutuusa nga akakiiko akateereddwawo nga kamaliriza okunoonyereza nekafulumya alipoota. Akakiiko kano kakulemberwa Jolly Mugisha, namyukibwa omubka Aisha Kabanda era Rubongoya agamba nti akakiiko kano buli kimu kagenda kikolera mu musana era wajja kubaawo obwenkanya.      	https://gambuuze.ug/2023/01/12/nup-eyimirizza-bigirwa-nabalala-4-lwakuleeta-njawukana-mu-kibiina/
politics	Kibalama asazizzaamu endagaano gye yakola ne Bobi Wine; agamba bagenda kulonda omukulembeze omupya	  Omu ku batandisi b’ekibiina kya National Unity Platform (NUP), Moses Nkonge Kibalama, avudde mu ndagaano gye yakola n’ekisinde kya People Power Movement ekikulirwa Robert Kyagulanyi Ssentamu amanyiddwa nga Bobi Wine. Endagaano ono gy’asazizzaamu yakolebwa mu July 11, 2020 era n’etondawo ekibiina ekiggya ku ludda oluvuganya era Kyagulanyi n’alondebwa okubeera omukulembeze waakyo. Wabula mu bbanga lya mwaka gumu, babiri ku bantu bana abaatandika ekibiina kino okuli Kibalama ne Paul Ssimbwa Kagombe, bazze beemulugunya ku ntambuza y’emirimu mu kibiina nga balumiriza Kyagulanyi ne banne okuva ku ndagaano. Eggulo ku Mmande bano baalangiridde nga bwe bavudde mu ndagaano eno era nga bayita mu bannamateeka baabwe abaMugabi Shyaka and Co. Advocates baawandikidde akakiiko k’ebyokulonda okukategeeza ku kusalawo kuno. Kibalama ne Ssimbwa era baasabye olukkusa okuva mu kakiiko k’ebyokulondaokulonda obukulembeze bwa NUP obwekiseera awamu n’okuteekateeka Ttabamiruka w’ekibiina, basobole okulonda obukulembeze bw’ekibiina obuggya. Ababiri bano balumiriza Kyagulanyi okubeesamba era nga tebamanyi kibiina bwe kiddukanyizibwa, ekintu ekitali mu ndagaano. Mu bbaluwa gye baawandiikidde akakiiko k’ebyokulonda, baategeezezza nti kaweefube yenna gwe bakoze okutabagana n’abakulira ekibiina kino kati n’okulaba nti batambulira ku ndagaano, agudde butaka era kwe kusalawo okuva mu ndagaano eno eya 2020. Wabula ate abalala ababiri ku baatandika ekibiina kino beesambye ebya Kibalama nga bagamba nti ono ne Ssimbwa balina bye beenoonyeza. William Odinga Balikuddembe ne Winston Kigozi, baavaayo ne bafulumya ekiwandiiko nga balaga nga bwe batalina bwetaavu kweddiza kibiina kya NUP nga Kibalama bw’agamba era ne basaba ebigambo bya Kibalama bitwalibwe ng’ebibye ng’omu so si batandisi ba NUP.              	https://gambuuze.ug/2021/07/27/kibalama-asazizzaamu-endagaano-gye-yakola-ne-bobi-wine-agamba-bagenda-kulonda-omukulembeze-omupya/
business	Museveni: Nze nayingiza Pinetti mu by’Emmwaanyi yali talina kyamanyi	    Pulezidenti Yoweri Kaguta Museveni agambye nti yeyayingiza musigansimbi Enrica Pinetti mu by’okugatta omutindo ku mmwaanyi nga ayagala bannansi bongere okufunamu kuba yakizuula nti bafiirwa. Kino kiddiridde bannayuganda okutabuka ku ndagaano y’emmwaanyi eno nga bagamba nti waliwo olukwe lw’okutwala emmwaanyi zabwe nokubagoba mu mulimu guno nga byonna bikolebwa beekwese mu ndagaano Uganda gyeyakola ne kampuni ya Uganda Vinci Coffee Company Limited egenda okuzimba ekkolero ly’ emmwaanyi e Namanve. Gyebyagwera nga Palamenti ekkanyiza ne bannayuganda nti endagaano eno teriimu nsa era nelagira esazibwemu kyokka Pulezidenti Museveni bweyabadde ayogerako eri eggwanga ku Lwokubiri yategeezezza nti omuzungu bannayuganda bavunaana wa bwereere kuba eby’emmwaanyi teyabiriiko kuba obukugu abulina mu kuzimba malwaliro. “Bwenasisinkana Pinetti, teyalina kirowoozo kyonna ku mmwaanyi. Naye namanya nti alina abantu bangi bamanyi okwetoloola ensi nemusaba anyambeko. Oluvannyuma yakomawo gyendi era nandaga nti kisoboka okukolebwa, ye amanyi byakuzimba malwaliro,” Museveni bwe yagambye. Wano Pulezidenti Museveni weyasinzidde nalabula bannayuganda okukomya okulumba Musigansimbi Pinetti kuba ajja kuyamba Uganda okufuna mu kirime ky’emmwaanyi kuba ensi ezikyakula zifuna kitono mu mmwaanyi ate nga bebazirima. Okusinziira ku Museveni, emmwaanyi y’ekika kya Robusta ezimanyiddwa nga Screen 18 zijja kuyamba nnyo nga zino singa zitundibwa nga Kase kiro emu basobola okugifunamu ddoola z’ Amerika 3.34 ku katale k’ensi yonna songa luli babadde babadondola. “ Mulabye ekibalo, naye kisobola kutuukiririra kitya? Sisobola kutunula butunuzi nga tufiirwa mu mmwaanyi ate nga nze Pulezidenti, njakusisinkana buli muntu ayagala okugatta omutindo ku mmwaanyi mu ggwanga,” Museveni bwe yagasseeko. Kinajjukirwa nti endagaano ezalabwako zalaga nga Pinetti bweyateeka omukono ku ndagaano nga omujulizi wadde gavumenti yali endagaano egikoze naye nga Musigansimbi ekyaleetawo ebibuuzo. Endagaano zino ezasomolwa mu February ,2022 zalaga nti Minisita w’ebyenfuna Matia Kasaija awamu n’omuteesiteesi omukulu owa minisitule eno, Ramathan Ggoobi be bateekako omukono kulwa gavumenti ya Uganda era ziraga nti kampuni ya Uganda Vinci Coffee Company, yawandiisibwa mu mateeka era esangibwa ku Poloti 2, Summit View , e Kololo mu Kampala. Mu ndagaano eno gavumenti ewa kampuni ya Vinci olukusa ku mmwaanyi okuzitunda wabweru w’eggwanga era n’ettaka kwebalina okuzimba ekkolero awamu nokusonyibwa omusolo wabula nokutuuka kati ekkolero lino libadde teritandikanga wadde okukolerako ekintu kyonna.    	https://gambuuze.ug/2022/06/08/museveni-nze-nayingiza-pinetti-mu-byemmwaanyi-yali-talina-kyamanyi/
health	Katikkiro Mayiga asabye abantu okugondera ebiragiro by’abasawo ku Ebola ne Mukenenya	     Obwakabaka bwa Buganda bubangudde abakulembeze ab’enjawulo omuli Abaami ab’Amasaza; abakulembeze b’abavubuka; ababaka b’olukiiko; abakulembeze b’abakyala awamu n’abatwala eby’obulamu mu masaza ga Buganda gonna ku ndwadde enkambwe n’engeri gyebasobola okuzekuumamu. Bw’abadde aggalawo omusomo guno oguyindidde mu Bulange ku Lwokutaano, Katikkiro akubirizza abantu okugoberera ennambika y’abasawo ku ndwadde zino zonna okusobola okuzivvuunuka. Owek. Mayiga akiggumizza nti abakugu bazze balambika ku ngeri abantu gyebayinza okwetangira endwadde zino omuli; okunaaba mu ngalo obulungi; okwewala okwegwa mu bifuba; okwewa amabanga. Abantu abasabye okwegendereza obubonero bw’endwadde zino okuli omusujja omungi, okuvaamu omusaayi mu ngeri eyeekibwatukira n’okusesema era bwebalaba bino bategeeze abakulembeze era tebageza okweziikira abantu abateeberezebwa okufa Ebola oba okulya enyama y’ebisolo by’omunsiko ebisangibwa nga bifudde. Kamalabyonna Mayiga abantu abasabye obuteeraguza nga bafunye obubonero bw’ebirwadde bino wabula bagende mu basawo abakugu era bafeeyo ku ndwadde endala nga COVID-19 kuba nazo zikyali zamaanyi.  Ku nsonga y’obusambatukko mu maka, Katikkiro Mayiga annyonnyodde nti buno okusinga busibuka ku bwavu nasaba abafumbo bawangane ekitiibwa mu maka n’abaami bakomye okukuba abakyala naye bulijjo bateese era banyweze obuntubulamu Okusinziira ku Katikkiro Mayiga, Buganda etegese ebyooto ku mbuga z’eggombolola okubangula abantu ku ndwadde ezo n’obulabe obuli mu butabanguko mu maka. Omusomo guno gwaguddwawo, Minisita w’Olukiiko, Amawulire, Abagenyi, era Omwogezi w’Obwakabaka, Owek. Noah Kiyimba n’akubirizza abantu okwewala obuligo n’obujama kuba kizuuse nti byebivaako endwadde ezisinga obungi.  Owek. Kiyimba akiggumizza nti eby’obulamu bikulu nnyo mu kuzimba eggwanga, kubanga omulamu y’asobola okukola n’azimba eggwanga, so ng’ate n’eddembe ly’obulamu teriyinza kutambula bulungi nga waliwo endwadde ezitawanya abantu ng’Ebola ne Mukenenya. Yeebazizza nnyo Ssaabasajja Kabaka olw’amaanyi g’atadde mu nteekateeka zonna ez’okutumbula eby’obulamu. Oluvannyuma abeetabye mu musomo guno babanguddwa, Dr. Fiona Kalinda era asabye abakulembeze bw’Obwakabaka okunnyikiza okusomesa abantu ku ndwadde ezo, bakubirize abantu okukuuma obuyonjo, okugoberera ennambika y’abakugu ku ndwadde zino. Dr. Kalinda asabye abakulembeze okuwa abantu essuubi kuba obulwadde buno busobola okuwona singa abantu bagenda mu malwaliro.      	https://gambuuze.ug/2022/11/25/katikkiro-mayiga-asabye-abantu-okugondera-ebiragiro-byabasawo-ku-ebola-ne-mukenenya/
politics	Owek. Mpuuga atabukidde abeegwanyiza ekifo kya ‘LOP’ mu NUP, abayise bajega	  Akulira oludda oluvuganya mu Palamenti, Owek. Mathias Mpuuga Nsamba atabukidde bannakibiina ki National Unity Platform abaagala okutwala entebe y’akulira oludda oluvuganya okulaga obusobozi bwabwe era balinde ekisanja kye eky’emyaka 2 n’ekitundu okuggwako. Owek. Mpuuga agamba nti ekifo kino tafukamirangako kukisaba naye kyamuweebwa nga basinziira ku busobozi bwe n’obumalirivu bw’alina ng’ omuntu. “Nange woofiisi yange gyendimu waliwo abalowooza nti bebandigibaddemu naye ndowooza ekyo kyabujega. Nze sakeerako kukuba kampeyini okufuuka LOP, nze ndi kitundu butundu eky’obukulembeze bwa NUP,” Owek. Mpuuga bw’ategeezezza omukutu guno mu mboozi eyakafubo. Ono ategeezezza nti balina omulimu omunene okulaba nga bawuliziganya ng’ekibiina wakati wabwe abali mu Palamenti awamu ne bannabwe abali ebweru waayo.  Mpuuga agamba nti ekizibu ekinene ekiriwo ku bantu abali ebweru wa Palamenti beebo abataagendayo nga kati bakola buli kimu okukkakanya n’okumalamu ekitiibwa abo ababawangula nga byonna biva kukubatwalako kkaadi z’ ekibiina. Ku bantu abamuli obukiika, Mpuuga abasabye okumanya nti ye Mugabe wa lutabaalo era luno si lulwe wabula lwa kununula bannayuganda nasaba abalowooza nti basobola okukola obwa LOP okumukira okulinda aweebwe omukisa. Mpuuga agamba nti nga tebanakayanira kifo kyalimu, balina okusooka okukakasa ensi nti babaka balungi era balage ensi nti bagezezaako okumuyamba nga akulira oludda oluvuganya naye kino bwekirema balina kusirika balinde, ekibiina gwekinalonda oluvannyuma lw’ekisanja kye okuggwako. Abamulima empindi ku mabega, Mpuuga abalangidde enkwe nabasaba bakomye okukola ebintu eby’ekyejjo bweba baagala ekibiina kino okutwala obuyinza kuba byebakola bizza olutabaalo lwebaliko emabega. Okusinziira ku Mpuuga, olugendo lwabwe bano balumalamu amaanyi olw’okweyagaliza nebeerabira abantu nebadda okumulwanyisa nga beerabidde nti ye Mpuuga munt ubuntu era akadde konna Palamenti agifuluma. Kino kiddiridde abamu ku bakulu mu kibiina okutandika okulumiriza Mpuuga obutakola kimala nga akunga banne okuzira entuula za Palamenti n’okunyweza enkola ey’okuguguba. Ku kino Mpuuga ategeezezza nti wadde enkola eno nnungi naye ate terina kukola buli wamu nga waliwo lwekyetaagisa okuteesa ku mateeka aganyigiriza bannayuganda buli lunaku wadde nga ekiruubirirwa ekinene kya kuggyako bukulembeze bwe Pulezidenti Museveni. Mpuuga agamba nti olw’okuba NUP kibiina ekikyali ekito mukumukwasa obukulembeze buno tewaliwo ntekateeka nnungamu gyebalina kugoberera era atambulira ku manifesto yakibiina etafuna mukisa kubukala mumitima gyabannauganda mu kalulu ka 2021.  Ono ategeezezza nti omuwatwa oguliwo ku bikolebwa munda mu Palamenti n’ebweru waayo kyekirowoozesa abantu abamu nga bwebalina obutakkanya naye nakakasa nti talina kyakola nga tasoose kwebuuza ku kibiina. Kinajjukirwa nti oluvannyuma lw’ekibiina ki NUP okuwangula ebifo ebisinga obungi ku ludda oluvuganya nekifuna ababaka abawera 55, Pulezidenti waakyo Robert Kyagulanyi Ssentamu yalina okulonda akulira oludda oluvuganya era bwatyo nalonda Owek. Mathias Mpuuga Nsamba. Kati ekirindiriddwa kwekulaba oba anaayongera ekisanja ekirala nga kino eky’emyaka 2 n’ekitundu kiweddeko oba Kyagulanyi anakyusaamu nga abamu ku bannakibiina Mpuuga balumiriza enkwe bwebaagala akole.      	https://gambuuze.ug/2022/12/28/owek-mpuuga-atabukidde-abeegwanyiza-ekifo-kya-lop-mu-nup-abayise-bajega/
health	Gavumenti eteeke essira ku by’obulamu – Katikkiro Mayiga	 Katikkiro wa Buganda, Charles Peter Mayiga, asabye gavumenti eteeke essira ku by’obulamu ng’eteeka ebikozesebwa mu malwaliro wamu n’okulaba ng’abasawo n’abakugu basasulibwa bulungi, kiyambeko okukuuma abantu nga balamu. Katikkiro Mayiga naba Uganda Medical Association ku Bulange Bino Kamalabyonna abyogeredde mu nsisinkano gy’abaddemu n’abakulira ekibiina ekitaba abasawo ekya ‘Uganda Medical Association’ nga bakulembeddwa Pulezidenti waakyo, Dr. Dr. Richard Idro. Ensisinkano eno ebadde mu Bulange olwaleero ng’ensi yonna yeefumiitiriza ku kirwadde kya Mukenenya ku lunaku olwa ‘World Aids Day.’ Owek. Mayiga alambuludde nti tewali nsi esobola kukulaakulana okuggyako ng’esoose kufaayo ku by’obulamu byayo era ng’eno y’ensonga lwaki Beene yasalawo essira ne liteeekebwa ku by’obulamu, kiyambe okuzza Buganda ku ntikko n’okukulaakulanya Uganda. “Abasawo basasulwe ssente ezitegeerekeka, omusawo oyinza okumuyita kumpi Katonda w’oku nsi. Ggwe obeera otya awo ng’ekikuluma tokimanyi ate omuntu omulala n’akikubuulira n’akuwa n’eddagala nowona! Ebyuma ebijjanjaba biteekebwe mu malwaliro. Endwadde eziruma bannayuganda si nzibu.” Mayiga bw’agambye. Ku kirwadde kya Mukenenya, Kamalabyonna ategeezezza nti Uganda erina okukola kyonna ekisoboka okwegobako ekirwadde kino era n’asaba abantu okusitukiramu. Owek. Mayiga agamba nti ekirwadde kino kifunibwa mu mbeera za butonde okuli okwegatta wamu n’okuzaala. Bw’atyo asabye abantu okukozesa obwongo basobole okwefuga. “Nandibadde ng’ebyokwegatta biri mu butonde, naye ate tulina obwongo obutumanyisa ekituufu. Kya bulabe bwe tulemwa okwewala okwegatta okuyinza okutuleetera akabasa, ne tusiigibwa Mukenenya.” Owek. Mayiga bw’agambye. Kamalabyonna akunze abantu naddala abavubuka okugenda bakeberebwe era bwe basangibwa nga balamu beekuume. Ate abo abasangibwa n’ekirwadde batandike eddagala. Asuubizza okukolagana n’ekibiina kino basobole okukuuma abantu ba Buganda ne Uganda nga balamu, kiyambeko okuzzaawo ekitiibwa ky’ensi yattu. Pulezidenti w’ekibiina kino, Dr. Richard Idro, asiimye Katikkiro Mayiga olw’okubakyaza era n’amuyitira mu matabi ge balina wamu n’ebigendererwa by’ekibiina kino, okulaba nga bannayuganda bafuna obujjanjabi obulungi. Idro asinzidde wano ne yeebaza Kabaka olw’okukkiriza okubeera omumuli oguyamba okulwanyisa Mukenenya wamu ne kaweefube Obwakabaka gwe buliko okulwanyisa ebirwadde ebirala nga Nalubiri (Sickle Cells). Ono agambye nti balindirira eddwaliro ly’Obwakabaka eryasomebwa mu mbalirira okuyambako ku bakyala n’abaana okufuna obujjanjabi. Ab’ekibiina kino, baliko ebirabo bye batonedde Kamalabyonna era ne beeyama okukola kyonna ekisoboka okutumbula ebyobulamu mu Buganda ne Uganda.   	https://gambuuze.ug/2020/12/01/gavumenti-eteeke-essira-ku-byobulamu-katikkiro-mayiga/
politics	Gen Museveni yeetondedde Kenya ku bigambo bya Gen Muhoozi	 Pulezidenti Yoweri Kaguta Museveni avuddeyo nafulumya ekiwandiiko nga yeetondera bannakenya olw’ebigambo ebyayogeddwa mutabani we, Gen Muhoozi Kainerugaba ku Mmande ng’ayita ku mukutu gwe ogwa Twitter. Kino kiddiridde Muhoozi okutegeeza nga bweyetaaga wiiki 2 zokka okusobola okuwamba ekibuga Nairobi mu Kenya nagigatta ku Uganda. Pulezidenti Museveni ategeezezza nti Muhoozi yakoze ensobi okukozesa omutimbagano gwe nasaagira mu nsonga enkulu bwezityo. “ Nsaba baganda baffe bannakenya batusonyiwe ku bubaka abadde omudduumizi w’amagye g’oku ttaka Gen Muhoozi Kainerugaba bweyatadde ku mutimbagano nga bwekuusa ku kulonda okwabadde mu ggwanga lino. Tekigwanidde eri omuntu wabulijjo wadde ab’ebyokwerinda okubyeyingizaamu kuba kikosa enkolagana y’amawanga gombi,” Museveni bw’agambye. Wadde Museveni yagobye Muhoozi ku kifo ky’omudduumizi w’amagye ag’oku ttaka naye ate yamukuzizza namutuusa ku ddaala lya Genero erisingayo mu ggwanga. Ku nsonga eno, Museveni agamba nti wadde Muhoozi yakoze ensobi naye ate aliko ebintu ebikulu byakoledde eggwanga nga abadde agwana okukuzibwa. Pulezidenti Museveni era mu butongole yetonze eri Pulezidenti wa Kenya, William Ruto nakakasa nti bwekuba kugatta mawanga gano emitendera gitambula mu bwesimbu nga bayita mu mukago gwa EAC ne African Union. Gen Muhoozi kati ye munnamagye asinga ekitiibwa ku myaka emito mu ggye lya UPDF nga ekitiibwa kya Genero yakifunidde ku myaka 48 gyokka .       	https://gambuuze.ug/2022/10/05/museveni-yeetondedde-kenya-ku-bigambo-bya-muhoozi/
health	Omulangira Daudi Chwa alabudde abantu ku Mukenenya	 Omulangira Daudi Chwa asabye abantu ba Kabaka bulijjo okwewala endwadde naddala Mukenenya obusobola okubazza emabega era bafube okukuza abaana babwe obulungi. Bino Omulangira Daudi Chwa abyogeredde mu lubiri lwa Ssaabasajja e Mengo bwabadde atikkula Bannabusiro Amakula. Omulangira Chwa agambye nti wadde ebirwadde ebyenjawulo nga Ebola ne COVID-19 webiri mu ggwanga naye abantu amaaso tebalina kugaggya ku Mukenenya kuba ekirwadde kino kisobola bulungi okwewalika. Omwami wa Kabaka amulamulirako eggombolola ya Mutuba IV Entebbe Lunnyo, Dennis Mpanga akulembeddemu abantu abakiise embuga mu nteekateeka y’okujjuza embiri za Ssaabasajja zibeeremu emmere. Omwami w’eggombolola eno, Dennis Mpanga annyonyodde nti basoomozebwa banakigwannyizi abagufudde omugano okunnyaga ettaka ly’Obwakabaka nga nebifo eby’obuwangwa tebabitaliza kwossa nettaka lyabantu Ye Omulangira Jonathan Muteesa yeebaziza Bannabusiro olw’okumannya obuvunaanyizibwa bwabwe ate nebafaayo okubutuukiriza. Katikiro w’Ebyalo bya Kabaka Omuk.Moses Luutu asabye abagoba bebiduka okuvuga nobuvunannyizibwa okutaasa obulamu bwabantu naddala mu ggandaalo lino erisembedde. Omumyuka ow’okubiri owa Ssebwana Vicent Kayongo asibiridde abantu ba kabaka entanda okwongera amaanyi mukunnyikiza enteekateeka z’Obwakabaka mu bantu Buganda eyongere okuyitimuka.   	https://gambuuze.ug/2022/12/07/omulangira-daudi-chwa-alabudde-abantu-ku-mukenenya/
politics	NUP erabudde aba NRM ku kuggyawo okweyimirirwa; M7 yekka y’atasobola kukwatibwa	 Omwogezi w’ekibiina kya National Unity Platform (NUP), Joel Ssenyonyi alabudde ababaka b’ekibiina ekiri mu buyinza ekya National Resistance Movement (NRM) okwewala okuggyawo eddembe ly’okweyimirira kuba akadde konna nabo basobola okukwatibwa. “Aba NRM balina okumanya nti Pulezidenti Museveni mu kaseera kano ye yekka atasobola kukwatibwa. Abalala bonna basobola okusibibwa noolwekyo balina okwegendereza.” Ssenyonyi bw’agambye. Ono awadde ekyokulabirako ky’ababaka Allan Ssewanyana owa Makindye West ne Muhammad Ssegirinya owa Kawempe North, ababadde basaba okweyimirirwa kyokka kkooti n’egaana nga kino kisobola okutuuka ku mulala yenna. Ssenyonyi agamba nti bino tebirina kubaako kibiina oba ludda wabula okutaasa eddembe ly’obuntu kuba singa etteeka lino likyuka, embeera eno tetunuulira bibiina oba ddiini. Omwezi oguwedde, Kabineeti yakkiriza ekiteeso okukola ennongoosereza mu nnyingo23 (b)eya Ssemateeka egamba nti omuntu yenna azza omusango oguwulirwa kkooti enkulu ne kkooti eziri wansi waayo, taafunenga kweyimirirwa okutuusa ng’awezezza ennaku 180 oba ng’omusango gutandise okuwulirwa oba ngaSsaabawaabi wa gavumenti amuggyeeko emisango. Ekiteeso kino kyajjawo oluvannyuma lwa Pulezidenti Museveni okusaba Ssaabawolereza wa gavumenti, Kiryowa Kiwanuka okulambika Kabineeti ku ngeri gye basobola okukola ennongoosereza zino. Pulezidenti Museveni agamba nti eby’okweyimirirwa bibeera byakusosonkereza era biyingirira okunoonyereza nga noolwekyo etteeka lino lirina okukyuka.      	https://gambuuze.ug/2021/11/01/nup-erabudde-aba-nrm-ku-kuggyawo-okweyimirirwa-m7-yekka-yatasobola-kukwatibwa/
health	Ssaabasajja asimbudde emisinde gya ‘Birthday Run’ okulwanyisa Mukenenya	     Ssaabasajja Kabaka, Ronald Muwenda Mutebi II yasiimye n’asimbula abaddusi mu misinde gya ‘Kabaka Birthday Run’ ez’omwaka 2021 okujjukira amazaalibwa ge ag’emyaka 66.  Ku mulundi guno abaddusi 200 bokka be bakkiriziddwa mu misinde gya Ssande egyayindidde mu Lubiri e Mmengo wansi w’omulamwa, “Abaami tulwanyise Mukenenya, tutaase abaana aboobuwala.”  Kamalabyonna Charles Peter Mayiga yategeezezza Obuganda nti emisinde gino gyalina kuddukibwa mu mwezi gwa Apuli wabula olw’ebiragiro bya gavumenti ebitangira Corona, basazeewo n’egyomwaka guno bagidduke mu ngeri ya Ssaayansi olw’ensonga nti abantu tebasobola kukung’aana bangi era gwe mulundi ogwokubiri ng’omulamwa gwekuusa ku Mukenenya. Kino kyaddirira Kabaka okusiima n’alondebwa okubeera Omumuli gw’ekitongole ky’ensi yonna ekya United Nations Programme on HIV/AIDs (UNAIDS)  mu kulwanyisa ekirwadde kya Mukenenya ku Ssemazinga Afirika.  Mu kwogera kwe, Katikkiro Charles Peter Mayiga yategeezezza nti Obwakabaka bwakukola buli kimu okulaba ng’omwaka gwa 2030 we gutuukira nga Siriimu afuuse lufumo.  “Leero tukung’aanye ne Kabaka waffe okujaguza amazaalibwa ge. Ssaabasajja Kabaka yaweza emyaka 66 mu mwezi gwa Apuli w’omwaka guno era singa si kirwadde kya Corona. Twandidduse mu Ssande etutuusa ku mazaalibwa ge. Naye olw’ensonga eyo, twasalawo amazaalibwa ge okugakuza olwaleero era y’ensonga lwaki tuli wano.” Owek. Mayiga bwe yagambye. Obwakabaka buzze butegeka emisinde gino okumala emyaka munaana wansi w’emiramwa egy’enjawulo. Okusooka omulamwa gwali ku kirwadde kya kikulukuto mu bakyala (Fistula) ne kuddako ekirwadde kya Nnalubiri (Sickle Cells) olwo Mukenenya naddako.  Okusinziira ku Katikkiro Mayiga, ssente ezigenda okuva mu misinde gino zigenda kweyambisibwa okulwanyisa Mukenenya mu Buganda ne Uganda kuba ensi tesobola kukulaakulana ng’abantu baayo si balamu bulungi.  “Bakabaka ba Buganda ebbanga lyonna babadde ku mwanjo okutumbula ebyobulamu. Tujja kugenda mu maaso okulwanyisa Mukenenya ng’abasajja ffe tukulembeddemu okutaasa abaana aboobuwala.” Mayiga bwe yannyonnyodde.  Abantu bangi abawerako baalabiddwako nga bakung’aanye ku Wankaaki w’Olubiri lw’e Mmengo, Oluguudo lwa Nnantawetwa awamu n’ekizimbe kya Bulange era bano we baddukidde n’okukuza amazaalibwa g’Omutanda era bano Beene yasiimye n’ava mu mmotoka ye okubabuuzaako.  Abalala baddukidde ku bitebe by’amasaza gaabwe awamu n’eggombolola wakati mu kugoberera ebiragiro bya Ssennyiga Corona.  Minisita w’ensonga z’amawulire mu Buganda, Owek. Noah Kiyimba yasabye abantu obutakoma kwegemesa kirwadde kya COVID-19 kuba ensi n’Obwakabaka okugenda mu maaso, abantu balina kubeera balamu.  Owek. Kiyimba era yajjukizza abantu ekirwadde kya Mukenenya engeri gye kikwatamu n’abasaba okukyerinda.  Abeetabye mu misinde gino badduse embiro okuli eza; 5km, 10km, 21km ne  42km.  Byo ebibalo okuva mu kitongole kya UNAIDS biraga nti abantu akakadde kamu n’emitwalo 40 (1.4m) be balina akawuka ka Mukenenya mu Uganda.	https://gambuuze.ug/2021/11/29/ssaabasajja-asimbudde-emisinde-gya-birthday-run-okulwanyisa-mukenenya/
politics	Omubaka Nsereko ne Nyanzi beewandiisizza mu kasirise	 Ntinda Abeegwanyiza okukiikirira amasekkati ga Kampala, bakedde kugenda ku woofiisi z’ebyokulonda e Ntinda mu ngeri yakipowooze wakati ng’abeesimbyewo mu bitundu by’eggwanga ebyenjawulo bagenda maaso okwewandiisa mu nteekateeka eno, egenda okumala ennaku ebbiri. Omubaka Nsereko nga ali ku woofiisi z’ebyokulonda e Ntinda Wadde Omubaka Muhammad Nsekero yabadde asuubirwa okutuukira mu bbugumu naye yatambudde mu kasirise okuva mu maka ge Bugoloobi okutuuka ku woofiisi z’akakiiko k’ebyokulonda e Ntinda. Nsereko atambudde ne mukyala we n’abagenda okumusemba era ng’ategeezezza nga bw’atayadde kumenya mateeka gano kubanga bayinza okukikozesa okumulemesa okwewandiisa. Ate ye bwe bavuganya Fred Nyanzi Ssentamu ali ku kkaadi ya National Unity Platform (NUP), ategeezezza nti okuyisa ebivvulu mu Kampala si kya magezi naddala mu kiseera ng’ekitebe kyabwe kyakamala okulumbibwa amagye ne poliisi. “Si kya magezi okuyisa ebivvulu n’okuwerekerwa oluseregende lw’emmotoka nga tonnaba kumala kuwandiisibwa mu kadde kano nga twakamala okulumbibwa,” Nyanzi bw’ategeezezza. Abakedde okwewandiisa olwaleero kuliko ababaka abalondebwa obutereevu okukiikirira amasaza ag’enjawulo, ababaka abakyala aba Disitulikiti n’ebibuga nga bano bonna bawera omugatte gwa 518 nga be bagenda okutuula mu palamenti y’ekkumi n’emu. Mu biragiro ebyayisibwa akakiiko k’ebyokulonda, kalabula abeesimbyewo obutayisa bivvulu wamu n’okutambulirira mu luseregende lwa mmotoka, kiyambe okutangira ekirwadde kya ssennyiga Corona. Akakiiko kaalagidde abeesimbyewo okugenda n’abantu bana okwewandiisa, enteekateeka eno egenda kumala ennaku bbiri era egenda kumalirizibwa enkya ku Lwokutaano ku ssaawa 11:30 ez’olweggulo.    	https://gambuuze.ug/2020/10/15/omubaka-nsereko-ne-nyanzi-beewandiisizza-mu-kasirise/
business	Buli kimu ku mwoleso gwa Buganda Ggaggadde Expo kiwedde	     Minisita w’Obuwangwa, Ennono n’Obulambuzi n’Embiri, Owek. David Kyewalabye Male, eggulo yalambudde ekifo awagenda okubeera omwoleso gwa Buganda Ggaggadde, n’akakasa nti enteekateeka zonna ziwedde. Owek. Kyewalabye yasinzidde wano nakunga abantu bonna abalina ebintu eby’enjawulo byebakola okukozesa omukisa guno era nakuutira abantu okujja bafune omukisa okuyiga ebyafaayo bya Buganda ne Uganda. Mu ngeri yeemu , abategesi n’enteekateeka eno nga bakulembeddwa aba LUBA Events bakakasa nti buli kimu kitambula bulungi.  Akulira LUBA Events, Mw. Moses Lubuulwa, agambye nti buli kimu kiwedde era n’akoowoola abantu okujja okuva nga 19 August, 2022, balabe eky’enjawulo naddala ku by’obulimi, eby’ensomesa, n’ebyokulya ebitegekeddwa mu mwoleso guno. Ye akulira bakitunzi mu kitongole kino Buganda Heritage And Tourism Board, Carol Nnaalinya agambye nti enteekateeka y’omulundi guno ya muggundu; ekisaawe kiyooyooteddwa bulungi; amakubo gaakoleddwako bulungi; eby’okwerinda binywezeddwa; n’eby’okuyiga bingi ddala omuli; eby’Obuwangwa n’Ennono, byonna bimaze okuteekebwateekebwa. Omwoleso gutandika nkya nga 19 okutuuka 28 omwezi guno      	https://gambuuze.ug/2022/08/18/buli-kimu-ku-mwoleso-ggaggadde-kiwedde/
health	Museveni atabukidde amawanga g’abazungu olw’okutuulira eddagala erigema COVID-19	   Kampala Pulezidenti Yoweri Kaguta Museveni atabukidde amawanga amagagga olw’okulemwa okuyambako amawanga amaavu okufuna eddagala erigema ssennyiga Corona. “Bano balemereddwa okutugasa; tukimanyi tebatufaako. Mwebale nnyo. Kituufu abamu ku ffe tugenda kufa naye abaana baffe bajja kumanya nti tebasobola kwesiga nakuyimirirawo ku bantu bano.” Pulezidenti Museveni bwe yagambye. Bino Museveni yabyogeredde mu lukung’aana lw’ebyobulamu olw’ensi yonna ku Ssande olwayindiddde ku Speke Resort Munyonyo mu Kampala. Olukung’aana luno lwategekeddwa aba M8 Alliance ne Ssettendero wa Makerere era nga lwakung’aanyizza abakulembeze ab’enjawulo naddala okuva mu Afirika okusobola okuteesa ku ngeri ekirwadde kino gye kisobola okulwanyisibwa ku Ssemazinga ono. Museveni agamba nti amawanga amagagga galina okutandika okuswala kuba geeyita agalumirirwa era agajjudde obukulisitaayo wabula ku biriwo geetaaga okwenenya gaweereze amawanga amaavu ku ddagala erisobola okugema ekirwadde kino. Wabula Musveni yannyonnyodde nti wadde ekirwadde kino kitawanyiza ensi naye ate kiwadde omukisa eri amawanga ga Afirika kuba gategedde nti galina okuzuukuka era gakomye okulowooleza mu bazungu buli lwe wabaawo ekizibu. “ Kizuukusiza abafirika. Abafirika beebaka nnyo. Nze sikkirizangako kwesigama ku mulala. Emyaka 60 egiyise, kino mbadde nkirwanyisa. Ekikolwa kino eky’okubeera n’eddagala naye nebagema abantu baabwe bokka, kijja kuzuukusa Afirika. Kiswaza okulaba nga Afirika yonna yeebase ng’erinda abazungu bagitaase, ” Museveni bw’agasseeko. Museveni yeegasse ku bakulembeze abalala abavumiridde amawanga g’abazungu n’ebitongole ebinene ebiremeddwa okuyamba ku baddugavu ne baleka ekirwadde kino kibasaanyeewo. Ekitongole kya World Health Organisation nakyo kyalumbye omukago gwa Bulaaya olw’okuteeka obukwakkulizo ku kufulumya eddagala erikolebwa mu mawanga gano, ekintu ekigenda okulemezaawo ekirwadde kino kuba amawanga amaavu tegasobola kufuna ddagala lino.      	https://gambuuze.ug/2021/06/28/museveni-atabukidde-amawanga-gabazungu-olwokutuulira-eddagala-erigema-covid-19/
health	Minisita Mayanja Nkalubo akunze abantu okwongera okugaba omusaayi	 Minisita avunanyizibwa ku by’obulimi ne Bulungibwansi mu Buganda, Owek Hajjati Mayanja Nkalubo akubirizza bannayuganda okwenyigira mukugaba Omusaayi era kino bakikola mu nkola eya Bulungibwansi. Okwogera bino, Minisita Nkalubo abadde ku muzikiti e Wandegeya mu Kyaddondo mu nteekateeka y’okugaba omusaayi ku Lwokutaano. “Omulimu gw’okugaba omusaayi gwa Bulungibwansi era olwa leero ekyongedde okunywera mu bwongo bwaffe kwekutambulira awamu nokufaayo ku munno. Obubenje bwokka si bwebwetaaga omusaayi naye endwadde zonna kasita zinyinyitira mu mubiri zimalamu omusaayi,” Owek. Mayanja bw’ ategeezezza. Ono asabye abantu bulijjo okukwatira awamu ku nsonga eno kuba mu nsi yonna teriiyo kkolero lya musaayi kyokka nga buli lukya waliwo agwetaaga.  Minisita Nkalubo agamba nti singa abantu banavaayo okugaba omusaayi mu bungi ekizibu ky’okugutunda nakyo kisobola okukendeera. Amyuka Supreme Mufti wa Uganda Sheikh Ibrahim Itanda nga yabadde omugabi omukulu yeebazizza Ssaabasajja Kabaka Ronald Muwenda Mutebi olw’okusitula embeera y’ebyobulamu mu ggwanga. Ono agambye nti ekikolwa eky’okugaba Omusaayi kya bwa Katonda kubanga nemu biwandiiko ebitukuvu kyawandikibwako. Omukolo guno gwetabiddwako abakulembeze abenjawulo era Olunaku olwenkya abavuuzi ba takisi mu ppaaka zonna eziri mu Kampala bebajja okugaba Omusaayi.          	https://gambuuze.ug/2023/01/20/minisita-mayanja-nkalubo-akunze-abantu-okwongera-okugaba-omusaayi/
health	Museveni agadde amasinzizo n’amasomero lwa Coronavirus	 Museveni ku kkono   Omukulembeze w’eggwanga Yoweri Kaguta Museveni olwaleero alagidde amasinzizo n’amasomero gonna okuggalawo okwetangira ekirwadde kya Coronavirus.  Bwabadde ayogerako eri eggwanga eggulo lyaleero Museveni agambye nti amasomero gonna okuva ku nasale okutuuka ku mattendekero galina okuggalwa obutasukka saawa mukaaga ku lwokutaano.  Pulezidneti era aragidde n’ebifo ebisinzibwamu byonna okwetooloola eggwanga okuggalawo mbagirawo okumala omwezi gumu.  Museveni era agambye nti n’abafu bonna balina okuziikibwa ba nganda zaabwe bokka. Ekirwadde kya Coronavirus kizinzeeko ensi yonna nga kati kyakatta abantu abagenda mu 8000 ng’ate abalala 180,000 kyamaze dda okubayoola.     	https://gambuuze.ug/2020/03/18/museveni-agadde-masinzizo-namasomero-lwa-coronavirus/
business	Owek. Nsibirwa akuutidde Abaami b’Amasaza ku kulwanyisa obwavu mu bantu ba Kabaka	 Omumyuka Ow’okubiri owa Katikkiro, Owek. Robert Waggwa Nsibirwa akuutidde Abaami b’Amasaza mu Buganda obutakoowa kulwanyisa bwavu mu bantu ba Beene kiyambe okutumbula embeera zabwe. Obubaka buno, Owek. Waggwa abuweeredde mu nsisinkano gyabaddemu n’Abaami b’Amasaza ku Lwokuna okusobola okwekebera n’okutuukiriza obuvunaanyizibwa bwago mu Bulange e Mmengo. Owek. Nsibirwa agamba nti Abaami bano bakoze bulungi okwagazisa abantu ba Kabaka enteekateeka za Buganda ez’enjawulo ezireeteddwa okubabbulula. Ono annyonnyodde nti olw’ enteekateeka nga zino obwavu mu Buganda busobodde okukendeera nga kati buli ku bitundu 8 ku buli 100 so nga ebweru wa Buganda biri wakati w’ebitundu 13, 35 ate mu mambuka buli ku bitundu 48 ku buli 100. Owek. Robert Waggwa Nsibirwa asinzidde wano nabeebaza olwamaanyi gebatadde mukutumbula enteekateka z’Obwakabaka eziyambye abantu okweggya mu bwavu. Ayanjulidde Abaami bano enteekateeka eziriwo okuyamba abantu ba Kabaka abeetaaga okubeerwa nga bali wansi ne Habitat for Humanity nga wano ennyumba 13 zezimaze okuzimbibwa. Baminisita abavunaanyizibwa ku gavumenti ez’ebitundu Owek. Christopher Bwanika ne Joseph Kawuki bategeezezza waliwo okugenda mu maaso mu masaza bwogerageranya n’emyaka egiyise. Bino webijjidde nga Katikkiro Charles Peter Mayiga ateekateeka okugenda e Kyaggwe abakwase ekirabo ky’omwaka guno oluvannyuma lw’okuwangula amalala mu buweereza bw’ omwaka guno. Wano Abaami babanjulidde enteekateeka y’ Enkuuka ya CBS nebyo ebigenda okusibwako essira era wano Omuk. Michael Kawooya Mwebe ategezeza nti bakulwanirira nnyo Obutondebwensi.   	https://gambuuze.ug/2022/11/10/owek-nsibirwa-akuutidde-abaami-bamasaza-ku-kulwanyisa-obwavu/
politics	Okwegatta kwa Opozisoni kwe kwatulwisizza – Nobert Mao	  Kyambogo Ssenkaggale w’ekibiina kya Democratic Party (DP), Nobert Mao, ategeezezza ng’ekibiina kye bwe kyaluddewo okuwaayo emikono olw’okusuubira nti oludda oluvuganya lubadde lugenda kwegatta basimbewo omuntu omu okuvuganya Pulezidenti Museveni. Patrick Oboi Amuriat nga  Bino Mao abyogeredde Kyambogo nga yaakamala okukakasibwa okuvuganya ku bwapulezidenti bw’eggwanga mu kalulu ka bonna aka 2021. Mao agambye nti ekibiina kya DP kitambulira ku mateeka era nga baalina okutuuza ttabamiruka w’ekibiina okusooka, okulonda alina okukwatira ekibiina bbendera nga babadde tebasobola kutandika kukung’aanya mikono nga Ttabamiruka tannabaawo. “Ekibiina kyaffe kikkiririza mu nfuga ey’amateeka so si kubeera na Ssemateeka kyokka kuba ne bannakyemalira babeera ne ssemateeka. Tuluubirira nfuga ey’amateeka, bwetutyo bwe tutambuza DP. Abantu abamu babadde babuuza lwaki DP eruddeyo nebatukuba ne mu katooni nga bagamba tutambula kasoobo nga nfudu,naye njagala okubagamba nti kyaddaaki enfudu etuuse.” Mao bw’annyonnyodde. Okusinziira ku tteeka erirambika okulondebwa kwa Pulezidenti, omuntu yenna eyeesimbawo alina okufuna emikono egimusemba gya balonzi 100 okuva mu disitulikiti 98 mu ggwanga lyonna. Bannakibiina kya DP emikono baagireese ku Lwamukaaga ng’akakiiko kamaze okufulumya olukalala lw’abo abagenda okukakasibwa. Mao agambye nti babadde tebayinza kuteeka ssemateeka ku bbali kusemba muntu awamu n’okutandika okunoonya emikono egisemba omuntu waabwe nga abalala bwe bakoze. Ono annyonnyodde nti balina essuubi nti oludda oluvuganya lujja kuvaayo n’omuntu omu kubanga kino kye kibadde ekirooto kya Bannayuganda okuviira ddala mu mwaka gwa 2018, era nga buli omu abadde alinze. Mao agambye nti zino ensonga ebiri ze zibaleese ekikeerezi naye n’awera nga bwe beetegese kubanga emyaka 56, DP gy’emaze gyoleka buwanguzi. Agambye nti essira agenda kuliteeka ku kyakulaba ng’eggwanga lisobola okukyusa obuyinza mu mirembe wamu ne bannansi okusonyiwagana basobole okubeera obumu.    	https://gambuuze.ug/2020/11/03/okwegatta-kwa-opozisoni-kwe-kwatulwisizza-nobert-mao/
politics	Sipiika Among atabukidde ababaka abakoze obukunzi  mu Palamenti	 Sipiika wa Palamenti, Anita Among alabudde ababaka ba Palamenti ku bukundi bwebatandise okutondawo kyagamba nti kigenda kuleetawo enjawukana nokukozimbya emirimu. Bino Sipiika Among yabyogeredde mu kutongoza enteekateeka gyeyatuumye ‘Meet Your Speaker’ egendereddwamu okwongera enkolagana wakati w’abakozi ba Palamenti, ababaka ne Sipiika. Ensisinkano zino zigendereddwamu okwongera omutima ogukola mu bakozi basobole okwongera okuganyula bannayuganda. Okusinziira ku Sipiika Kadaga abakozi n’ababaka tebasaanye kweyingiza mu njawukana za byabufuzi nga bakola emirimu gya Palamenti. “ Mu Palamenti eno, ffenna twenkana tewali ali waggulu wa munne. Tulina kukolagana bulungi netutuukiriza obuvunaanyizibwa bwaffe, tweyawule ku kukola obukuukulu tutwale emirimu mu maaso,” Sipiika Among bw’agambye. Sipika Among asabye abakozi mu Palamenti bakole n’obumalirivu bwonna baleme kwekulembeza naye bakimanye nti Palamenti gyebakolera kyekifananyi kya Uganda yonna. Ye Kalaani wa Palamenti, Adolf Mwesige, ategeezezza nti enteekateeka eno yaleeteddwa Palamenti okusobola okwanguya emirimu. Ono asabye abakozi mu Palamenti okuwaayo obudde nga bakola okusobola okutuukiriza obuvunaanyizibwa n’ebigendererwa bya Palamenti eno.       	https://gambuuze.ug/2022/08/02/sipiika-among-atabukidde-ababaka-abakoze-obukunzi-mu-palamenti/
religion	KITALO! Bisoopu Kaggwa afudde ekirwadde kya Sennyiga Corona	  Masaka Omusumba w’essaza lye Masaka eyawummula John Baptist Kaggwa afudde olweggulo lwa leero era nga kigambibwa nti ono ekirwadde kya sennyiga Corona kyekimuggye mu budde.  Amawulire gano gakakasiddwa omukutu gwa lutikko ye Kitovu nga bayitira ku mutimbagano gwabwe ogwa Facebook. “Kitalo Nnyo. Bishop John Baptist Kaggwa, Mukama Amuyise,” obubaka obubadde obumpimpi bwebubadde busoma. Abakungu tebawadde bisingawo ku nfa ya Bisoopu Kaggwa wadde nga amawulire agatali matongole galaga nti ono afudde kirwadde kya sennyiga Corona. Ono abadde ajjanjabwa ekirwadde kya Corona muddwaliro e Mulago Sabiiti ebbiri eziyise.Omusumba Kaggwa yawummula omwaka oguwedde era nga ono Omusumba Serverus Jjumba ye yamuddira mubigere. Gusinze Ayi Beene    	https://gambuuze.ug/2021/01/20/kitalo-bisoopu-kaggwa-afudde-ekirwadde-kya-sennyiga-corona/
religion	Minisita Ssekabembe asabye abazadde okukuliza abaana baabwe mu ddiini	  Minisita wa Buganda avunaanyizibwa ku bavubuka, ebyemizannyo n’okwewummuza, Owek. Henry Ssekabembe Kiberu asabye abazadde mu ssaza lye’ Ssese okukuliza abaana baabwe mu mpisa kibayambe okukula nga batya Katonda n’okwagala Obwakabaka okusobola okufuuka ab’omugaso. Bino Owek. Kiberu yabyogeredde Bumangi ku kigo mu mmisa gye yabadde yeetabyemu ku Ssande e Kalangala gye yabdde ku mirimu emitongole. Owek.SSekabembe agamba nti singa abazadde balemwa okukuliza abaana baabwe mu mpisa, kabeera kabaate kennyini era n’asaba abazadde okuteekateeka obulungi abaana bakomye okulowooleza mu kubakolerera kuba byonna ebibamalidde obudde byakusaanawo singa abaana baabwe tebakuzibwa bulungi. Minisita Ssekabembe yennyamidde ku bikolwa ebiriwo ensangi zino ebityoboola eddembe ly’abantu, eby’obulyake naye nga bino byonna ekizibu kivudde ku baana kulemwa kutya Katonda na kukuzibwa muwawa. Ono yannyonnyodde nti ekimu ku bintu ebikulu ebyamututte kwe kulaba nga Ssese etandika ku nteekateeka y’okutereeza obukulembeze, kisobozese Buganda ne Uganda okugenda mu maaso, eggwanga likulaakulane. Emmisa eno yeetabiddwamu ssentebe w’abavubuka ba Buganda Youth Council,Omuk. Baker Ssejjengo ng’ono yasabyeabavubuka bulijjo okwettanira enteekateeka za Buganda kibayambe okwekulaakulanyan’okwegobako obwavu. Ssaabakirisitu w’ekigo kino, Kato Joachim yeebazizza Obwakabaka olw’ennambika ennungi gye buwadde abantu b’e Ssese n’ebirungi bye bafunye. Sentebe w’abavubuka b’ekigo ky’e Bumangi era nga ye mukubiriza w’olukiiko lw’essaza ly’e Ssese eyakiikiride Kweba, omukungu Livingstone Njuba yeebazizza Ssaabasajjaolw’okwagala essaza ly’e Ssese. Bw’atyo n’aweera ng’Abassese bwe bajja okunywerera ku Kabaka waabwe olwobukulu bw’essaza ly’e Ssese. Bwanamukulu w’ekigo ky’e Bumangi, Fr.Kizito Mujjuzi Kakungulu nga ye yakulembeddemu Mmisa, yasabye abantu okuba abamalirivu mu buli kye bakola n’okuyamba abo abali mu bwetavu era bakwasizeeko Buganda okuzza Buganda ku ntikko.      	https://gambuuze.ug/2022/03/14/minisita-ssekabembe-asabye-abazadde-okukuliza-abaana-baabwe-mu-ddiini/
health	Abakulira Akakiiko k’ebyobulamu basisinkanye Minisita Nankindu	     Abakulira akakiiko k’ebyobulamu mu Bwakabaka basisinkanye Minisita avunaanyizibwa ku by’obulamu n’embeera z’abantu mu Buganda, Owek. Dr. Prosperous Nankindu Kavuma mu nteekateeka y’okwongera okutuusa empeereza ku bantu ba Kabaka. Bano bakubye ttooci mu bigendererwa, ebituukiddwako mu mwaka 2021/ 2022 awamu nebisuubirwa okukolebwa mu mwaja gw’ebyensimbi 2022/ 2023 mu mwaka okutumbula embeera z’abantu ba Kabaka. Okusinziira ku alipoota Minisitule y’ebyobulamu gyeyanjulidde akakiiko yalaze nti abantu ba kabaka bajjumbidde nnyo enteekateeka y’okugaba omusaayi nga mu masaza Kyaddondo, Kyaggwe,Singo,Bulemeezi,ne Busiro Yuniti z’omusaayi eziwera emitwalo 6 nokusoba zezakungaanyizibwa. Minisita Nankindu ayanjulidde akakiiko ebirala ebituukiddwako neyeebaza abantu ba Kabaka okubeera abawulize eri enteekateeka ez’enjawulo ezigendereddwamu okukyuusa embeera zaabwe omuli okwegemesa COVID-19 awamu n’okugaba omusaayi ssaako okulwanyisa Mukenenya wadde wakyaliwo okusomoozebwa. Owek. Nankindu alaze ng’omulimu omunene ku Mukenenya bweguli mu abantu abawangaalira ku bizinga nga kalangala akawuka gyekali mukwegiriisa. Akulira akakiiko kano, Owek Richard Kabanda agamba Obwakabaka bubadde busaale nnyo mu kulwanyisa ekirwadde kya Covid 19 nakawuka ka mukenyenya kyokka nga wakyaliwo omulimu munene ogw’okukola okwongera okutumbula ebyobulamu nembeera zabantu yensonga lwaki akakiiko kano wekali. Ebiva mu bukiiko buno bikolebwamu alipoota eyawamu eyanjulwa eri Olukiiko lwa Buganda olukulu olwo nerusalawo engeri y’okwanganga ebibeera bivumbuddwa.          	https://gambuuze.ug/2022/05/03/abakulira-akakiiko-kebyobulamu-basisinkanye-minisita-nankindu/
politics	Kafeero Ssekitoleko : Okweyagaliza kwa banene mu kibiina kwe kutusudde	 Bya Jesse Lwanga Nakifuma Abadde omubaka w’essaza lya Nakifuma mu Palamenti, Robert Kafeero Ssekitoleko, akkiriza nga bwe yawanguddwa mu kalulu wabula ng’okugwa kwe akutadde ku banene mu kibiina b’agamba nti basussizza okweyagaliza. Hon Kafeero Ssekitoleko nga ayozaayoza Fred Ssimbwa eyawangudde ekya Nakifuma  Kafeero alaze okutya nti ekibiina kye ekya National Resistance Movement NRM kiri mu buzibu singa abakikulembera tebateekawo mpuliziganya n’omuntu wa wansi asembayo ku kyalo. Ssekitoleko alumirizza nti ebintu ebirina okuyamba abantu ebiva waggulu mu kibiina bikoma mu banene era ng’eno y’ensonga lwaki abantu babasuddeyo ng’akabonero akooleka obusungu abantu bwe babalinako. Ono asuubizza nga bwe bagenda okuddayo batuule n’abakulu mu kibiina basobole okugonjoola ekizibu kino era n’asaba abantu b’e Nakifuma okwegatta bave mu ntalo z’ebyobufuzi. Kafeero agambye nti tagenda kuwanika era nga 2026 agenda kudda yeddize ekifo kye kuba akyali muto mu myaka. Wabula ye Ssaabakunzi wa NRM mu ttundutundu lya Mukono omuli; Kayunga, Buikwe, Buvuma ne Mukono, Patric Mubiru akukkulumidde abalonzi olwokuva mu NRM ne balonda NUP ky’agamba nti kigenda kuzza ekitundu kino emabega. Mubiru annyonnyodde nti emu ku nsonga lwaki Pulezidenti Museveni naye yawanguddwa mu kitundu kino lwakuba akalulu kanoonyezebwa mu ngeri ya ssaayansi ssaako n’abavubuka abaalonda mu bungi mu kitundu kino. Wadde ekibiina kya NRM kyakoze bubi mu kitundu kino, naye bannakibiina bayisizza ebivvulu oluvannyuma lw’omuntu waabwe okuwangula Omubaka Robert Kyagulanyi ku bwapulezidenti. Kinajjukirwa nti, ababaka bonna abaabadde ne kkaadi ya NRM mu kitundu kino, kumpi bonna baasuuliddwa nga ku bano kuliko; Johnson Muyanja Ssenyonga yawanguddwa Fred Kayondo owa DP, Hon. Ronald Kibuule yawanguddwa Munnamateeka Abdullah Kiwanuka, Hon Robert Kafeero Ssekitoleko yawaguddwa Fred Ssimbwa, Abbasi Ssozi yawaguddwa Hon Bakireke Betty Nambooze abaddeyo, ate ow’abakyala Margaret Nakavubu n’awangulwa Hanifah Nabukeera nga bonna ba kibiina kya NUP.    	https://gambuuze.ug/2021/01/19/kafeero-ssekitoleko-okweyagaliza-kwa-banene-mu-kibiina-kwe-kutusudde/
business	Pulezidenti Museveni akunze Abawarabu mu UAE okusiga ssente e Uganda	   Pulezidenti Yoweri Kaguta Museveni asabye abagagga abali mu United Arab Emirates (UAE)okusiga ensimbi e Uganda bongere okufunamu kuba ebintu bingi byebasobola okutandikayo. Okusaba kuno Museveni akukoledde Abu Dhabi mu UAE mu lukung’aana olwategekeddwa okusikiriza abagagga baayo okuleeta kuno ensimbi. “Uganda ne Africa biringa birombe bya zzaabu, mmwe abakola bizineensi mulina okwekwata omukisa guno,” Pulezidenti Museveni bwatyo bwe yagambye. Abeeno Museveni yabannyonyodde nti wadde Uganda ekulira ku bitundu 6 ku buli 100 buli mwaka naye ebyenfuna byaayo bisobolera ddala okukula amangu nga n’ ebintu ebisobola okusigibwamu ensimbi webiri biwera. Museveni ategeezezza nti waliwo ebintu bingi byebasobola okugattako omutindo, okusiga mu Tekinologiya ne Saayansi awamu n’okubaako ebivumbulwa. Ono bamusigansimbi abasabye okwekwata akatale ka Uganda ak’ abantu obukadde 43 awamu naka East Africa abasobola okugula ebintu byonna byebabeera basazeewo okutandika okukola mu Uganda. Pulezidenti Museveni era yasisinkanye abagagga abaagala okuleeta ssente e Uganda era nabakakasa nti gavumenti ejja kubawa byonna byebeetaaga okukola basobole okufuna amagoba. Ambasada wa Uganda e UAE, Zaake Kibedi yeebazizza Pulezidenti Museveni olw’ enteekateeka eno kuba okuva Uganda bweyatandika okukolagana obutereevu ne UAE ssente abaliyo zebasindika e Uganda zabuuka okuva ku bukadde bwa ddoola 50 nezidda ku kawumbi kamu n’ekitundu. Ensisinkano eno yeetabiddwamu minisita w’ebyensimbi, Matia Kasaija, Ow’ amasanyalaze , Ruth Nankabirwa, ow’ebyobulimi, Frank Tumwebaze, Ow’ensonga z’ebweru Okello Oryem n’ow’okusiga ensimbi, Evelyn Anite.       	https://gambuuze.ug/2023/01/17/pulezidenti-museveni-akunze-abawarabu-mu-uae-okusiga-ssente-e-uganda/
religion	Obuganda bufiiriddwa munnaddiini abadde omutabaganya – Kabaka	  Ssaabasajja Kabaka Ronald Muwenda Mutebi II aweerezza obubaka eri Ekelesia olw’okufiirwa Ssaabasumba Yonah Lwangaeyafiira mu ggwanga lya Buyonaani (Greece) gye buvuddeko gyeyali atwaliddwa okujjanjaba oluvannyuma lw’okutawaanyizibwa ekirwadde kya Kkookolo. Omutanda obubaka buno abutisse Katikkiro Charles Peter Mayiga abadde yeetabye mu kuziika Ssaabasumba Lwanga ku Eklesia y’Omutukuvu Nicholas e Namung’oona mu ssaza y’e Kyaddondo. “Obuganda ne Uganda bufiiriddwa munnaddiini abadde omutabaganya w’abannaddiini era ng’assa ekitiibwa mu nzikiriza zonna. Mu buweereza bwe abadde mwetowaze, muvumu era nga mwetegefu ekiseera kyonna okulung’amya n’okuwabula ensonga eziruma oba okunyigiriza abantu ba Katonda.” Obumu ku bubaka bwe busomye. Omutanda ategeezezza nti Ssaabasumba Lwanga abadde amwebuuzaako era n’asaasira ab’enzikiriza eno kuba ono abadde abakulembedde okumala emyaka 24 miramba.              	https://gambuuze.ug/2021/09/20/obuganda-bufiiriddwa-munnaddiini-abadde-omutabaganya-kabaka/
politics	AKAMYUFU KA NRM: Mukomye okunyingiza muntalo zammwe ez’obululu – Museveni	  Ssembabule Ssentebe w’ekibiina ki NRM era Pulezidenti w’eggwanga Yoweri Kaguta Museveni, alabudde abeesimbyewo mukitundu kye Ssembabule okukomya okuyingizza erinnya lye by’obufuzi naddala nga ab’enganda ze beesimbyewo.  Bino Museveni yabyogeredde Ssembabule ku Lwokuna bweyabadde asisinkanye enjuyi eziri mu kamyufu ke Mawogola North ne Mawogola West akayongezebwayo olw’efujjo n’okulwanagana. Museveni abakulembeze bano yabategeezezza nti kikyamu okuyingiza erinnya lye mu nsonga zino olw’okuba zirimu ab’enganda ze ate nga ye nga omuntu takiziriimu. “Temuyingiza linnya lyange Yoweri Kaguta Museveni mu byabufuzi birimu banganda zange. Nze munnakibiina yenna agoberera ssemateeka wa NRM era nga akola ekintu ekituufu naye abeera muganda wange,” Pulezidenti Museveni bweyategeezezza. Museveni yanyonyodde nti ab’enganda ze abali mu kalulu kano bakagendamu ku lwabwe nga n’olwekyo kibeera kikyamu okuyingizaamu erinnya lye. Embiranye eri e Mawogola North eri wakati wa muganda wa Museveni, Godfrey Aine Kaguta Sodo ne muwala wa Sam Kuteesa Shartis Kutesa Musherure era akalulu ka bano kayongebwayo oluvanyuma lw’ enjuyi zombi okulwanagana n’abamu nebalumizibwa. Ono yakkiriza nga bwewaliwo ekizibu mu kibiina eky ’abantu abalina ebifo ebyamanyi mu gavumenti n’ekibiina byebakozesa okuwagira ab’enganda zabwe okuyitawo mu by’obufuzi. Museveni yategeezezza nti ensonga eno bwagenda okugitwala mu kakiiko akafuzi aka NRM akamanyiddwa nga CEC basobole okugisalira amagezi kubanga eyawula bannakibiina. Ono yasabye bannakibiina okuddayo ku miramwa gy’ekibiina kwe kyazimbirwa ez’okuweereza abantu so ssi kufuniramu nsimbi. “ Ensonga enkulu lwaki abantu balwana okugenda mu Palamenti lwakuba ababaka beeyongeza omusaala. Bafuna ssente nyingi okusinga bannasayansi n’abantu abakulu mu ggwnga.  Nagezaako okubalabula ku kino naye tebawuliriza. Kati abantu basuddewo emirimu gyabwe bagende mu Palamenti basobole okufuna ssente enyingi. Abantu mu Palamenti balina kugendayo kuweereza bantu so ssi kugaggawala,” Museveni bweyanyonyodde. Museveni akizzeemu nga bwagenda okulaba nga omuntu yenna eyakola efujjo awamu n’okubba obululu mu kamyufu ka NRM abonerezebwa.    	https://gambuuze.ug/2020/09/11/akamyufu-ka-nrm-mukomye-okunyingiza-muntalo-zammwe-ezobululu-museveni/
business	Bannamawulire e Masaka bafunye ez’emyooga	   Masaka -Buddu Bannamawulire b’e Masaka abeegattira mu Nyendo -Mukungwe Journalist SACCO eggulo baafunye enkata ya bukadde bwa siringi 30 zebagenda okukozesa  okwekulaakulanya. Bano be bamu ku bateekebwa mu nteekateeka eno ey’ Emyooga okuyamba  abantu okweggya mu bwavu nga bayita mu kwewola awamu n’okutereka ensimbi. Mu nkola eno abantu batereka ssente olwo gavumenti nebongerako basobole okwewola ssente eziwerera ddala okubaako byebatandikawo. SACCO eno ezingiramu ebibiina 5  nga buli kibiina kirimu abantu 15 era nga babadde baatandika okutereka emyezi ebiri emabega nga kino kyekimu ku bukwakkulizo obwetaagisa okufuna  ssente zino. Akulira Microfinance Support Centre mu Masaka, Wilfred Katonbe yabakuutidde okuzikwata obulungi era n’asaba abatanatuukiriza bukwakkulizo bakikole kuba ziwolebwa ku magoba amatono ddala. Omwaka amagoba ga 8% ate omwezi ga 0.7%. Abakulembeze ba  SACCO eno okuli; Kutamba Wilson ne Aliga Yisa baasabye bannabwe obutakozesa sente zino bubi nga bwezijja okugasa abalala.  Bano balaze obuzibu bwebayiseemu okufuna sente zino okuli okukubiriza abantu okutereka wamu n’okujjuza empapula ennyingi ekintu ekibadde kyetaagisa obudde n’okwewaayo.      	https://gambuuze.ug/2021/04/23/bannamawulire-e-masaka-bafunye-ezemyooga/
politics	Mukole eby’obufuzi eby’ekisajja Kikulu – Minisita Kawuki	 Minisita wa gavumenti ez’ebitundu mu Bwakabaka bwa Buganda Oweek. Joseph Kawuki asabye bannabyabufuzi okukola eby’obufuzi ebijjudde obugunjufu n’obuntu bulamu. Omulabirizi Ssebaggala nga mukusabira omugenzi “Nandisabye abalonzi nti omuntu akozesa okuyomba, alimirira munne, agulirira ssi ye mukulembeze omutuufu asaanye okuwa akalulu, “ Minisita Kawuki bweyategeezezza. Bino Kawuki yabyogeredde mukuziika eyaliko omumyuka w’omwami w’Essaza Bugerere Owek. Asaph Ssenyonga eyazikiddwa ku Lwomukaaga e Kayunga Bugerere. Kawuki yagambye nti wadde abantu abamu basabye Obwakabaka okubaako be buwandako eddusu naye nga Buganda bagala abeesimbyewo bewandeko eddusu nga balaga webayimiridde ku nsonga Buganda Ssemasonga etaano. “Omuntu abalage n’engeri gyanalwaniriramu ensonga za Buganda so ssi kwogera bwogezi nti njakulwanirira okwegatta kw’ abantu, tukimanyi nti Bugerere yeemu ku masaza agasingamu amawanga amangi wano mu Buganda naye onabagatta otya?” Owek. Kawuki bweyalambuludde. Ono yasabye abantu okulonda oyo yenna alaga emisana ttuku nti awagira ensonga za Buganda okuli; Okulwanirira enfuga ya Federo, okukuuma n’okutaasa Nnamulondo, okukuuma ettaka n’ensalo za Buganda, okukola ennyo okwekulaakulanya n’okugatta abantu ba Ssaabasajja Kabaka. Minisita Kawuki bweyabadde ayogera ku mugenzi yanyonyodde nga Ssenyonga bwabadde omusajja omuvumu eyalwanirira ennyo ekitiibwa kya Buganda, mukaseera weyaberera nga yakuuma essaza lino wakati mu kusomoozebwa nasaba abantu okumuyigirako. Okusaba n’okwebaza olw’obulamu bw’omugenzi kwakulembeddwamu Omulabirizi w’e Mukono William Ssebaggala, eyasiimye Nnamwandu olw’okunywerera ku Ssenyonga mu mbeera yonna. Omugenzi Asaph Ssenyonga Omulabirizi Ssebaggala yayogedde ku mugenzi nga abadde omusajja buli muntu gwe yegomba wamu n’okukuza abaana be mu ngeri ennungi. Okuziika kuno kwetabiddwamu ebikonge okuva mu Bwakabaka bwa Buganda ne gavumenti eyawakati.   	https://gambuuze.ug/2020/09/05/mukole-ebyobufuzi-ebyekisajja-kikulu-minisita-kawuki/
politics	Poliisi : Bobi Wine tumutwala Magere	  Kampala Poliisi evuddeyo n’esaba abantu ab’enjawulo obutagendera ku mawulire gatambuzibwa ku mutimbagano agalaga nga eyeesimbyewo ku kkaadi ya National Unity Platform (NUP), Robert Kyagulanyi Ssentamu aka Bobi Wine bwakwatiddwa e Kalangala gy’abadde anoonya akalulu. Ennyonyi egambibwa okuggya Kyagulanyi ku kizinga okumuzza e Kampala “Twagala okutangaaza nti eyeesimbyewo ono agaaniddwa kwongera kukuba nkung’aana olw’ekirwadde kya Ssennyiga Corona ekyeyongedde awamu n’okujeemera ebiragiro by’akakiiko k’ebyokulonda wamu ne Minisitule y’ebyobulamu. Ono azziddwayo e Kampala mu maka ge e Magere,” ekiwandiiko kya poliisi bwe kitegeezezza. Kino kiddiridde abantu ab’enjawulo okutandika okwekalakaasa okuggala enguudo n’okwekalakaasa nga bawakanya eky’okumukwata. Ku makya ga leero waliwo ennyonyi y’amagye eyasindikiddwa e Kalangala, nga Bobi Wine agendayo era ng’eno y’egambibwa okweyambisibwa okumuggya ku kizinga kino. Poliisi era ekakasizza nga bwe waliwo abamu ku ba ttiimu ya Kyagulanyi abakwatiddwa olw’okulabikira ku butambi bwa Kkamera nga baggya omupiira mu mmotoka za poliisi, okukuma mu bantu omuliro n’okulemesa abapoliisi okukola emirimu gyabwe. Okusinziira ku ntegeka z’akakiiko k’ebyokulonda, olwaleero Kyagulanyi abadde alina kubeera Kalangala era ku makya e Kidyeri ekyatutte emmotoka za Kyagulanyi era ze zaatutte n’ebimmotoka bya ttiyaggaasi. Bannamawulire ababadde bakwata amawulire nabo poliisi tebatalizza wadde ng’oluvannyuma bano bayimbuddwa. Ab’ebyokwerinda okuli; poliisi ekkakkanya obujagalalo wamu ne bannamagye be bayunguddwa okuyambako poliisi y’omu kitundu kino okukkakkanya embeera ebadde etandise okwonooneka. Mu kulonda okuwedde mu 2016, Pulezidenti Museveni yawangula ekitundu kya Kalangala n’ebitundu 53 ku buli 100 ate nga munne bwe baali ku mbiranye Dr. Kizza Besigye, yafuna ebitundu 42 ku buli 100.    	https://gambuuze.ug/2020/12/30/poliisi-bobi-wine-tumutwala-magere/
politics	Poliisi ezinzeeko ekitebe kya FDC nga Amuriat agenda okwewandiisa	  Kampala Poliisi n’eggye ekuumabyalo erya LDU bakedde kuzingako kitebe kya kibiina kya Forum for Democratic Change e Najjanankumbi ku Ntebe Road, wakati ng’akikwatidde bbendera, Patrick Oboi Amuriat ategeka okugenda okwewandiisa.  Bano tebamala gakkiriza muntu yenna kuyingira mu kitebe kino era ng’abamu ku bannakibiina ababadde bakedde ku woofiisi zaabwe balabiddwako nga bawanyisiganya ebisongovu ne poliisi. Tekinnamanyika lwaki poliisi esazeeko ekitebe kino era nga tennafulumyawo kiwandiiko kyonna kinnyonnyola nsonga eno wadde ng’ababisomera mu bbaasa bagamba nti bano bagezaako kuziyiza bannakibiina kukung’aanira ku kitebe kino, okuwerekera omuntu waabwe nga agenda okwewandiisa. Kino kiddiridde akwatidde FDC bbendera, Amuriat okutegeeza nga bw’agenda okukulemberamu abawagizi b’ekibiina bonna okugenda e Kyambogo okuwandiisibwa mu ttuntu lya leero. Eggulo omwogezi w’ekibiina kya FDC, Ibrahim Semujju Nganda, yakalambidde n’ategeeza bannamawulire nti sibaakugondera biragiro bya kakiiko ka byakulonda, n’annyonnyola nti ekitono bagenda kugenda n’abantu 20 so si 10 ng’akakiiko bwe kaalagidde. Ebisingawo tubireeta.    	https://gambuuze.ug/2020/11/03/poliisi-ezinzeeko-ekitebe-kya-fdc-nga-amuriat-agenda-okwewandiisa/
business	Obwakabaka busse omukago n’Obulabirizi bw’e Namirembe ku Mmwanyi Terimba	  Obwakabaka bwa Buganda busse omukago n’Obulabirizi bw’e Namirembe okutumbula okulima ekirime ky’emmwanyi era kiyambeko okuggya abantu ba Kabaka mu bwavu. Owek. Kakomo, Omulabirizi Luwalira nga balambuzibwa awagenda okusimbibwa emmwanyi Omukago guno guzingiramu Obusumba bwonna obuli wansi w’Obulabirizi bw’e Namirembe era nga ku lw’Ekkanisa, Bisoopu Wilberforce Kityo Luwalira ye yabaddewo ate Obwakabaka ne bukiikirira Minisita omubeezi ow’ebyobulimi, Hajji Amis Kakomo, Ssenkulu wa BUCADEF Omuk. Robert Musenze n’abalala. Bano baalambudde emirimu egy’enjawulo egikolebwa e Namayumba ne Masuliita mu Busabadikoni bw’e Kazo mu Bulabirizi bw’e Namirembe, okulaba bwe batandika enteekateeka eno. Omulabirizi w’e Namirembe, Bisoopu Kityo Luwalira, yategeezezza nti omukago guno gwakubayamba okufuna amagezi n’okulung’amizibwa ku ngeri gye basobola okukozesa ettaka lyabwe nga balima emmwanyi. Minisita omubeezi ow’ebyobulimi, Hajji Amisi Kakoma, yagamba nti ng’Obwakabaka balina essuubi nti ekirime ky’emmwanyi kyakweyongera okuyitimuka era mu kiseera kye baakatuukako mu nteekateeka ya Mmwanyi Terimba, kizzaamu amaanyi. Owek. Kakomo yategeezezza nti Obwakabaka bwetegefu okuwa abantu ba Kabaka amagezi agakwata ku by’obulimi ng’Omutanda bwe yalagira basobole okwekulaakulanya. Omulabirizi Kityo yasabye bannayuganda n’abakulembeze ku mitendera egyenjawulo okukomya okulera engalo kubanga n’ebitabo ebitukuvu bikivumirira. Bo abasumba b’Obusumba okubadde ow’e Namayumba, Rev Stephen Lumu now’e Masuliita, George Willson Nkonge, beeyamye okufuuka ekyokulabirako eri be bakulembera naddala ku nsonga y’ekirime ky’emmwanyi.    	https://gambuuze.ug/2021/03/10/obwakabaka-busse-omukago-nobulabirizi-bwe-namirembe-ku-mmwanyi-terimba/
health	Gavumenti ya Ssaabasajja eggaddwawo lwa COVID-19	Katikkiro wa Buganda Oweek. Charles Peter Mayiga alangiridde nti gavumenti ya Ssaabasajja Kabaka eggaddewo woofiisi zaayo olw’okwetangira ekirwadde kya senyiga omukambwe owa COVID-19. Oweek. Mayiga agambye nti okuva olwaleero paka nga Apuli 14 oba okusinziira ku biragiro bya gavumenti byenaaba ewadde naddala ku bikwata ku ntambula y’olukale, abakozi bonna baakusigala ewaka. “Nga April 14 tujja kuzza ekitundu ky’abakozi abalina obuvunanyizibwa obutalekeka. Abakozi abalala bajja kumalako ennaku 32 pulezidenti zeyalangirira eziwera embaga, ennyimbe, okugenda mu masizizo,” Mayiga bwagambye. Agasseeko nti singa gavumenti ennaku 32 ziggwako nezongezaayo, abakozi bajja kusigalayo okutuusa ekiragiro ekyo bwekinnagwayo. “Nga Apuli 14 ba minisita bajja kusigalayo n’abakozi abatonotono. Ebitongole byaffe byonna twabigambye bikole okuteteenkanya okusobola okuvvunuka akatyabaga kano,” Mayiga bwagambye. Obwakabaka bulina ebitongole 17 okugeza CBS leediyo, BBS Terefayina, Buganda Land Board, Muteesa I Royal University n’ebirala. Katikkiro era ayongeddeko n’abakozi n’abagumya nti embeera eno bwenaggwo, bonna bajja kuzzibwa ku mirimu gyabwe.   	https://gambuuze.ug/2020/03/26/gavumenti-ya-ssaabasajja-eggaddwawo-lwa-covid-19/
religion	Ab’e Kyabakadde Ssaabasumba Lwanga bamusiibulidde mu miranga	  Kyabakadde – Kyaggwe Emiranga, ebiwoobe n’okwazirana bibuutikidde Ekeleziya ya St. Charles Lwanga e Kyabakadde ng’omulambo gwa Ssaabasumba Dr Cyprian Kizito Lwanga gutuusibwa, abatuuze n’abakkiriza basobole okumusiibula. E Kyabakadde wabadde wategekeddwayo ekitambiro ky’emmisa  okuwa abatuuze n’abakkiriza mu kitundu ekyo omukisa okukuba eriiso evannyuma ku mwagalwa waabwe.  Omulambo gwa Ssaabasumba Lwanga gutwaliddwa mu Namunkanga y’amagye okuva ku kisaawe ky’eggwanga e Kololo gye gwasoose okukungubagirwa n’okumukubira emizinga. Eno gwayaniriziddwa Omusumba w’e Lugazi, Christopher Kakooza ne munne gwe. yaddira mu bigere, Omusumba Matiya Ssekamanya wamu n’eyaliko omumyuka wa Pulezidenti wa Uganda, Dr. Specioza Wandera Kazibwe naye omwana enzaalwa ey’e Kyabakadde. Ekitambiro kya mmisa kikulembeddwamu Omusumba Christopher Kakooza era omuwandiisi w’Abeepisikoopi Ssaabasumba b’abadde akulembera nga ssentebe era n’alaga obwennyamivu olwa ssentebe okubafaako. “Ssaabasumba Lwanga abadde ddoboozi ly’abo abalina eddoboozi ettono oba abatalina.” Omusumba Kakooza bw’akkaatirizza. Omusumba Kakooza agambye nti omugenzi abadde munnabyankulaakulana atasangika n’anokolayo ebimu ku by’akoze ng’okutumbula essaza lya Kasana-Luweero gye yaweereza ng’Omusumba waalyo eyasookera ddala, okuyooyoota Lutikko wamu n’ekiggwa ky’abajulizi e Namugongo. Omugenzi yazaalibwa ku kyalo Kyabakadde  nga January 19, 1953. W’afiiridde ng’atumbudde ebyenkulaakulana ku kyalo kino omuli n’okubazimbira essomero St. Cyprian Kizito Secondary School -Kyabakadde. Ssaabasumba Lwanga yatandikawo ekigo ky’e Kyabakadde n’akizimbako ne Ekeleziya era nga muno mwe bamutambiridde emmisa n’okumusiibula. Okusinziira batuuze, Ssaabasumba Lwanga abadde atera okugenda Ku kyalo kino n’ayimbirayo emmisa naddala ku nnaku enkulu, ekintu ekibadde kikakasa abantu nti ekyalo Kyabakadde kimusula ku lufuba. Okusaba kwetabiddwamu abasomesa n’abayizi okuva ku ssomero ly’omugenzi, abakungu okuva mu gavumenti eyaawakati n’abakungu ba Ssaabasajja abakulembeddwamu Omutaka Gabunga okulira ekika ky’Emmamba, Omugenzi Dr. Cyprian Kizito Lwanga mw’abadde azaalibwa.      	https://gambuuze.ug/2021/04/06/abe-kyabakadde-ssaabasumba-lwanga-bamusiibulidde-mu-miranga/
politics	Lwaki omusango gwa Kyagulanyi, abakulu gwabafuukira kagumba weegoge	 Lukyamuzi Joseph Nga 14 omwezi ogwa Gatonnya mu 2021, bannayuganda beeyiwa mu bungi ku bifo ebironderwamu okulonda abakulembeze baabwe ku mutendera ogwa Pulezidenti awamu n’ababaka ba Palamenti abanaabakulembera okuva mu 2021 okutuuka mu 2026 okusinziira ku Ssemateeka nga bw’ali olwaleero.  Akalulu kaagenda okumala okubalibwa ng’akakiiko k’ebyokulonda kalangiridde Yoweri Kaguta Museveni ng’eyawangula ekyobukulembeze bw’eggwanga.  Ate ku bwammemba bwa Palamenti ebyavaayo ebitongole biraga nti ekibiina ekiri mu buyinza ekya NRM kyafuna ebifo 336, NUP n’efuna ebifo 61, FDC n’efuna ebifo 36, DP ebifo 9, UPC ebifo 9, Justice Forum ekifo 1 awamu ne PPP ekifo 1. Wabula olwokuba amawanga gano agaffe tukkiririza nnyo mu ndowooza eya Joseph Stalin eyagamba nti abalonda akalulu si be basalawo ebivaamu, wabula abakabala, kumpi buli kalulu naddala ku mutendera ogw’omukulembeze w’eggwanga mubeeramu vvulugu mungi. Ensonga era zitera kuggweera mu kkooti Ensukkulumu era ne ku luno tewaliiwo njawulo. Eyalangirirwa ng’eyakwata ekyokubiri, Robert Kyagulanyi Ssentamu, yalagira balooya be okuwaaba mu kkooti Ensukkulumu kyokka omusango ku luno tegwawulirwa kubanga mu kaseera katono nnyo ate yalagira balooya be omusango okugugyamu enta olwa kye yagamba nti abalamuzi abaali bagutuddemu baalina kyekubiira atalabibwangako. Kinajjukirwa nti Robert Kyagulanyi Ssentamu bwe yali agenda okuwaaba omusango guno yategeeza abawagizi be nti baali bagenda mu kkooti Ensukkulumu nga tebasuubirayo kya njawulo ku nsala endala z’eze ekola mu misango nga gino. Era yakozesa ekigambo nti tugenzeeyo ‘kubalabisa.’ Singa ekitongole ekiramuzi ebigambo bya Kyagulanyi kyali kibitutte nga bikulu, osanga kyandyegenderezza nnyo engeri gye kyandikuttemu omusango ogwo era ne kyewala ‘okwerabisa’ Kyagulanyi kwe yali ayogeddeko.  Omuntu akyayinza okugamba nti eno baali mu mateeka si mu byabufuzi naye omusango ogwo eri omuntu yenna alimu ensa, abeera asobola okukitegeera nti okusinga gusalibwa gusinziira ku byabufuzi so si mateeka.  Saagala kudda mu bya Kyagulanyi kusaba abalamuzi abamu okwesonyiwa omusango olwa kakwate ke balina n’abawawaabirwa oba Ssaabalamuzi okudda mu kuyomba n’omuwaabi ate nga yali asuubirwa kubeera mukkakkamu mu mbeera yonna. Olwaleero njagala tutunulire nnyo oba kyali kisaanidde Kyagulanyi okuggya omusango mu kkooti nga tegunnawaulirwa era ani yafunamu era ani yafiirwa. Robert Kyagulanyi ng’omuntu yafunamu ate era n’afiirwa. Yafunamu mu ngeri y’ebyobufuzi okukkirizisa abawagizi be n’abantu abalala abatekenneenya nnyo nsonga nti ddala kkooti za Ssemateeka nfu bwe fuffululu eziteetaaga kwesigibwa wadde n’olunaku n’olumu. Ssaabalamuzi Owiny Dollo musajja wattu ye enkovu gye yafuna mu buweereza bwe mu kisaawe ky’amateeka terimuvaako era alikkirira nayo mu ntaana. Wabula Kyagulanyi era yafiirwa kuba yeesubya okuyingira ebyafaayo mu nsibuko y’okukyusa amateeka agafuga ebyokulonda. Buli musango ogugenda mu kooti Ensukkulumu guyamba bannamateeka okwetegereza ensonga ezaalimu obumulumulu mu butongole era gisinziirwako oba girisinziirwako mu maaso gye tulaga okubaga amateeka agalitereeza ensonga zino okuba okuteekawo obuwayiro obukugira ebyaliwo okuddibwamu. Kino Kyagulanyi ayinza okukitwala ng’ekyokuzannya naye bwe buba bugolo alibwasimula mu 2026 oluusi ng’ebintu bye bimu bizzeemu okumukolebwako ate nga byali bisobola okulagirwa ku mulundi omulala bireme kuddibwamu. Bannayuganda n’abajagaliza ebirungi okuggibwayo kw’omusango guno kwabasala amagenda n’amadda. Bw’oyogera ne bannamateeka abatalina ludda awamu na b’oludda oluvuganya abatatya kwogera ndowooza yaabwe, bangi bagamba nti omusango bapuliida ba Kyagulanyi baguzannyiramu. Balaga ng’obujulizi obwaleetebwa bwe bwali obwomunguuba ate ng’obujulizi obuzitowa bwaliwo. Bagamba n’okugamba nti eyakulembera okuwaaba teyalina bumanyirivu mu nsonga zino kuba gwe gwali omulundi gwe ogusooka mu kkooti Ensukkulumu ate nga ku ttiimu gye yali akulembera mwalimu omumanyirivu ku kkooti Ensukkulumu era ng’omukugu oyo ayogerwako ne mu kkampuni mwe bawoleza bwombiriri era ye mukama w’oli omulala ate eyakulemberamu. Wabula omukugu ayogerwako ku nsonga ezo waggulu wadde yeewala okuzoogerako bulambalamba ye yagamba nti abalamuzi ba kkooti Ensukkulumu balinga mukyala muzaalisa, nti mulimu gwe okuyamba oyo azze nga gwe mulundi gwe ogusoose okuzaala okumuyigiriza okusindika omwana naye nti tamugoba bugobi nti nviira ne by’okola tobitegeera. Uganda yasuubwa okulaba abalamuzi engeri gye bandisaze ku nsonga y’ebifo ebironderwamu ebisoba mu 400 nga kumpi byonna bya mu Bugwanjuba bwa Uganda ng’eno abantu bonna abeewandiisa ng’abalonzi mu bifo ebyo bonna tewali wadde eyafa, wadde eyali omulwadde, wadde eyali asenguse, wadde eyalina entondo n’atalonda nga bonna baavaayo ne balonda ate akalulu kaabwe ne bakawa omuntu omu yekka. Kituufu kisoboka naye era kireetawo ebibuuzo ne bwekibeera kifo kimu kyokka. Abakugu mu mateeka era baalaga obwennyamivu olwomusango guno okuggibwayo nga teguwuliddwa ekyasubya eggwanga omukisa okulaba engeri abalamuzi gye bandiwabudde eggwanga engeri embeera ya kalulu gy’eyinza okukwatibwamu mu katyabaga akalala akalifaanana nga ke twesangamu aka COVID-19. Abalamuzi bandyogedde ki ku ky’amagye okwenyigira obutereevu mu kukwasisa amateeka mu kalulu nga n’okutuuka kati abamu ku baakwatibwa bakyali mu budukulu bw’amagye era nga bavunaanibwa kkooti y’amagye. Mu bufunze, kyetaagisa emboozi ennambulukufu ku nsonga y’omusango guno engeri gye gwakwatibwamu enjuyi zonna ezaagulimu okuva ku yaloopa wuuyo ku bawawaabirwa okutuuka ku baali balina okuguwuliriza. Kyankuba wala bwe nnabuuza munnamateeka w’oyo eyali ku mwanjo mu bawawaabirwa nga njagala ambuulire ku lw’obulungi bw’eggwanga oba omusango yandyagadde guveeyo oba nedda, n’antegeeza nti bo nga bapuliida bawooza musango gubapangisiddwa kuwooza so si ku lwa bulungi bwa ggwanga oba nedda. Kituufu munnamateeka apangisibwa kola ssente, naye ensonga ezimu tezeetaaga kubeera na bigendererwa bisukka ku nsimbi? Ng’eggwanga ebikyatusoomooza bikyali bingi nga mwe muli obwenkanya n’obulambulukufu buli lwe wabaawo okuvuganya. Omuwandiisi Munnamawulire    	https://gambuuze.ug/2021/03/22/lwaki-omusango-gwa-kyagulanyi-abakulu-gwabafuukira-kagumba-weegoge/
health	Ebola : Abamakomera baweze eby’okukyaalira abasibe	 Akulira ekitongole ky’ Amakomera mu ggwanga, Johnson Byabashaija ayimirizza mbagirawo abagenyi okukyalira abasibe mu makomera ng’omu ku kaweefube w’okwewala okusaasaanya ekirwadde kya Ebola ekitadde eggwanga ku bunkenke. Mu kiwandiiko ekifulumiziddwa olwa eri abakulira amakomera wonna mu ggwanga agamba nti mukiseera kino okukkiriza abagenyi okukyalira abasibe kibeera kyabulabe nga bwekityo balina okulindako okutuusa ng’ embeera eteredde. Byabashaija ategeezezza nti abasibe bonna kati bakujanjabirwa mu malwaliro g’amakomera gokka okutuusa ng’ Ebola aweddewo mu ggwanga. Ono era alagidde abasirikale b’amakomera okubeera nga bambadde masiki obudde bwonna. Okusinziira ku Byabashaija bagenda kuteekawo ekifo eky’enjawulo, abasirikale n’abasibe abakomawo okuva mu kkooti webalina okusooka okufuuyirwa eddagala eritta akawuka ka Ebola nga tebanakkirizibwa kuyingira munda mu makomera. Ekiwandiiko ekiriko omukono gw’ omwogezi w’ekitongole kino, Frank Baine, kiraga nti ebiragiro bya Kamisona Genero bitandikiddewo, nga bigendereredde okuziyiza Ebola okusaasaana mu makomera. Bino webijjidde nga ekitundu kya Masaka kyafunye omuntu asookedde ddala okufa ekirwadde ky’Ebola era abakulu mukitundu kino nebalabula abantu okusigala okulindaala ku kirwadde kino. Mu kiseera kino aba Minisitule y’ebyobulamu ekyekennenya embeera bweyimiridde, okusalawo ekiddako ku muggalo gwe nnaku 21, President Museveni gweyateeka e Mubende ne Kassanda ewasookera Ebola.        	https://gambuuze.ug/2022/11/03/ebola-abamakomera-baweze-ebyokukyaalira-abasibe/
politics	Bobi Wine asannyalazza Arua, abasuubizza okuzzaawo ettutumu ly’ekitundu kyabwe	  Arua Akwatidde ekibiina kya National Unity Platform (NUP) kkaadi ku bwapulezidenti mu kalulu ka 2021, Robert Kyagulanyi Ssentamu (Bobi Wine), asannyalazza ekibuga Arua okumalira ddala akaseera bw’abadde anoonya akalulu mu kitundu kino. Bobi Wine nga ayingira mu kibuga kye Arua Wadde nga Kyagulanyi lwe yasemba okugenda mu Arua, amasasi gaavuga awamu n’okuyiwa omusaayi, leero libadde ssanyu jjereere ng’ono anoonya akalulu mu bitundu bya West Nile. Kyagulanyi atandikidde mu disitulikiri y’e Pakwach, Nebbi n’amalira mu Arua obwedda buli w’ayita ng’asanga abantu bakwatiridde ku makubo okumuwuubirako. Bw’abadde anaatera okuyingira mu kibuga Arua, kiyitiridde era wadde enkuba ebadde etonnya, abawagizi be tebalemye kumuwerekera era naye n’afuluma wakati mu kire ky’enkuba okubawuubirako. Kyagulanyi asinzidde mu bitundu bino n’atabukira poliisi gy’agambye nti yagaanye bannannyini wooteeri mu kitundu ky’e Pakwach okubasuza, n’ategeeza nti kino tekijja kubagaana kunoonya na kuwangula kalulu kano. Obwedda enkumi n’enkumi z’abantu ziyimba kimu “Bobi Bobi” wakati mu ssanyu. Bw’abadde e Nebbi, Bobi Wine agambye nti ekitundu kya West Nile ky’ekimu ku bisingamu ebitone eby’enjawulo, naye Pulezidenti Museveni ne gavumenti ye tebalina kye bakoze ku bitumbula. Kyagulanyi bano abagumizza nti mu Uganda empya, baakulaba ng’ekitundu kya West Nile kiddamu okufuna ettutumu n’ekitiibwa nga bwe gwali. “Mu kitundu kino kivaamu ebitone eby’enjawulo, wano we wava Docus Inzikuru era ye wavudde n’abawangudde engule ez’enjawulo mu nsi yonna. Naye tewali kitone kissibwamu kitiibwa kubanga Pulezidenti Museveni talina kitone kyonna.” Kyagulanyi bw’agambye. Ono ategeezezza abantu mu West Nile nti waakulaba ng’abaddiza ebyo bye bafiiriddwa era babizimbireko, okuteekawo enkulaakulana empya. Bobi Wine abantu mu kitundu kino abasabye baveeyo mu bungi balonde akabonero ka Manvuuli era bakuume akalulu kaabwe nga beekolamu obubinja bw’abantu 20, kubanga bakimanyi mu lwatu nti obululu Pulezidenti Museveni azze abukwatamu. Abasabye obutamuganya ku mulundi guno. Okusinziira ku pulogulaamu y’akakiiko k’ebyokulonda, Kyagulanyi addako kugenda Kitgum, Pader ne Gulu mu nnaku za wiiki eno ezisigaddeyo.    	https://gambuuze.ug/2020/11/10/bobi-wine-asannyalazza-arua-abasuubizza-okuzzaawo-ettutumu-lyekitundu-kyabwe/
business	Katikkiro Mayiga asabye abantu bakomye okwesaasira bwe baba baakwebbulula mu byenfuna	 Katikkiro wa Buganda, Charles Peter Mayiga asabye abantu okukomya okwekubagiza ku mbeera y’ebyenfuna ekoseddwa ennyo omuggalo ogwava ku kirwadde kya Ssennyiga Corona, naye basigale n’essuubi era bamalire okuddamu okusituka bwe baba baakugenda mu maaso. “Embeera si nyangu naye oyo anaasigala waggulu y’oyo anaatetenkanya akatono k’alinawo kalyoke kaveemu ekinene. Enkoko Sseggwanga esooka kubeera ggi, maama n’alyoka amaamira eggi ne livaamu enkoko ennene. Bw’oba oyagala ebinene, sooka olowooze ku bitono.” Katikkiro Mayiga bw’ategeezezza. Owek. Mayiga, entanda eno agiweeredde mu Kampala mu musomo gwa NSSF ogw’okweddabulula okuva mu mbeera ya Corona mu ssabbiiti y’okuwuliziganya ne bakasitoma baabwe etuumiddwa ‘Customer Care Week’ ku Mmande. Mukuumaddamula Mayigaategeezezza nti waliwo obwetaavu okwogerako n’abantu okusobola okubazzaamu amaanyi n’essuubi kuba abasinga ebintu byabwe ne bbizineesi zaabwe ebyafa. Kyokka beetaaga okumanya ntiwakyaliwo ebisobola okukolebwa ne baddamu okusituka nate. Ono asabye abavubuka okubeera abatetenkanya nga bakyalina amaanyi basobole okusinziira baddemu bazimbe obulamu bwabwe bave mu by’okwekubagiza n’okulowooleza mu kubawa. Owek. Mayiga agamba nti singa bano bakola awatali kunyooma mirimu, basobola bulungi okugenda mu maaso. Okusinziira ku Katikkiro Mayiga, abantu balina okumalirira baleme kutya bizibu kuba buli mulimu gulimu okusoomoozebwa nayene mu mbeera eno obuwanguzi bubeera bwangu nga basigadde beesigwa era abaagala ebyo bye bakola. “Okweganya, okwesaasira tebiyamba bw’oba wazze emabega mu byenfuna.” Kamalabyonna Mayiga bw’alambise bannabbizineesi. Abaagala okweddabulula mu byenfuna, Katikkiro Mayiga abawadde amagezi bakole ebyo bye balinamu obukugu ng’obulimi, obulunzi n’ebirala, kuba bino birina obusobozi okubalokola mu byenfuna. Mukuumaddamula aliko n’entanda gy’awadde ebitongole mu ggwanga bwebiba tebyagala kuggalawo, nga bino abisabye okubaga enteekateeka ebeerawo okusobola okutambuza emirimu ne bwe baba basanze ebizibu era bafeeyo nnyo okukekkereza ensimbibaziteeke mu ebyo ebiteebereka. Kamalabyonna asabye abantu okumanya nti ebiseera ebizibu ng’ebya Corona bijjiramu emikisa nga kino kyeyolekedde nnyo mu bantu ababadde mu by’omutimbagano n’okutambuza ebintu, kuba ensi eyo gy’eraze kati. Ku bantu abatadde ekitongole kino ku nninga kibawe ku ssente zaabwe, Katikkiro Mayigaaba NSSF abasabye okwongera okumanyisa abantu ku ngeri ekitongole kino gye kikolamu era ensi emanye nti ssente NSSF z’etereka tezibeera awo wabula bazisiga mu bintu ebyenjawulo ng’eno y’ensonga lwaki basobola kuzifuna luvannyuma lw’akiseera ekigere. Ono agamba nti walina okubeerawo enteekateeka ennungi etakosa bantu batereka wadde ekitongole kya NSSF. Ate Omukungu wa NSSF, Apollo Mboowa awadde abantu abatereka ne NSSF amagezi, okubaako n’ekintu mwe balinze okuteeka ssente zaabwe kuba singa zibaweebwa nga tebalina kye bategese kuziteekamu ziba zigenda kubafa. Omusomo guno gwetabiddwako n’ababanguzi abalala okubadde; Abbey Mukiibi omukozi ku leediyo ya CBS awamu ne Munnabyanfuna Simon Ssenkaayi nga ne bano basomesezza abantu ku ngeri gye basobol      	https://gambuuze.ug/2021/10/25/katikkiro-mayiga-asabye-abantu-bakomye-okwesaasira-bwe-baba-baakwebbulula-mu-byenfuna/
politics	Abakulembeze e Ssembabule balayiziddwa ne bawera okukolera awamu ne Buganda	   Ssembabule Abakulembeze ku disitulikiti y’e Ssembabule bakubye ebirayiro era ne basuubiza okutambulira awamu n’Obwakabaka okukyusa embeera z’abantu mu kitundu kino. Okulayira kuno kubadde ku kitebe kya disitulikiti y’e Ssembabule era kukuliddwamu omulamuzi omukulu ow’e Masaka, Charles Yetise era nga ku balayidde ku baddeko bassentebe ku mitendera egy’enjawulo awamu ne bakkansala abaweredde ddala 37. Ssentebe wa disitulikiti eno omulonde, Nkalubo Patrick, yasoose okulayira era n’asuubiza abatuuze nti waakukolagana ne Muteesa  kuba balina okutuusa empeereza ennungi ku bantu ba Nnyinimu mu kitundu kino. “Ssebo Muteesa tujja kolera wamu naawe kubanga tumanyi wano we tuli wa Kabaka kuba Ssaabassajja bw’aba azze mu Ssembabule, asula ku mbuga ye wano we tuli, ekitegeeza nti aba asuze wuwe. Tujja kukwasiza wamu nammwe mutuukirize tukole nga bwe tubadde tukola, kuba Kabaka tagoba ffenna tuli bantu be. ” Nkalubo Patrick bw’agambye. Ssentebe Nkalubo asabye bakkansala okukolera awamu nga baweereza abantu era n’abalabula obutaganya muntu yenna kuzannyisa nsimbi za gavumenti. Bw’amaze okulayira ono, akulira abakozi, Willy Batalingaya, amukwasizza ebikola mu woofiisi mu butongole era n’amusaba okukulembera obulungi abantu.  Muteesa Sserwadda Muhammad asinzidde ku mukolo guno n’agamba nti ssentebe Nkalubo  aggyeeyo bulungi ekinyusi bw’akkiriza nti ettaka kwe bali lya Ssaabassajja Kabaka era n’amusaba okuteekawo enkolagana ennungi emirimu gisobole okutambula. Oluvannyuma lw’okulayira, okulonda kwa sipiika omupya kugenze maaso era ne kukomekkereza nga Kasozi Erias awangudde bwe babadde ku mbiranye, Ssebuggwawo Julius, n’obululu 20 ate Ssebuggwawo Julius n’afuna 17.  Alondeddwa nga sipiika Kasozi Erias asuubiza okukolagana ne banne obulungi era akole ekisaanidde okutumbula eby’enjigiriza kw’osa obulimi n’obulunzi.      	https://gambuuze.ug/2021/05/18/abakulembeze-e-ssembabule-balayiziddwa-ne-bawera-okukolera-awamu-ne-buganda/
sports	Maama Nnabagereka Sylivia Nagginda asisinkanye omukyala atwala omupiira gw’abakyala mu Africa	 Maama Nnabagereka Sylivia Nagginda, asisinkanye Mukyala Sarai Bareman, akulira omupiira gw’abakyala mu nsi yonna ne munne atwala omupiira gw’abakyala mu Africa, Safia Abdeldayem ku Bulange. Maama Nabagereka, Omumbejja Katrina  Ssangalyambogo , Safia Abdeldayem ,Jean Sseninde ne Minisita wa Kabaka Henry Sekabembe Kiberu ku Bulange Boogedde ku ngeri gyebayinza okutumbulamu ebitone by’abaana abawala nga tebamenye buwangwa na nnono. Ku lw’obwakabaka, Minisita w’abavubuka, eby’emizannyo n’okwewummuza, Henry Sekabembe Kiberu, agambye nti nga onakyuusa obulamu bw’abavubuka mu nnono, obuwangwa, mu by’obulamu, empisa n’enneeyisa yabwe, olina kukulembeza bya mizannyo kubanga byebasinga okwagala mu kiseera kino. Owek. Henry Sekabembe,  Safia Abdeldayem ne Jean Sseninde ku Bulange Yeebazizza Jean Sseninde olw’okuggulira abaana abawala enzigi ne boolesa ebitone byabwe oluvannyuma nebitumbuka. Mu nsisinkano eno, Maama Nnabagereka abadde wamu n’omumbejja Katrina Ssangalyambogo anyumirwa ennyo eby’emizannyo era munna byamizannyo.    	https://gambuuze.ug/2019/09/02/maama-nnabagereka-sylivia-nagginda-asisinkanye-omukyala-atwala-omupiira-gwabakyala-mu-africa/
politics	Ttiya ggaasi anyoose mu Kampala nga poliisi eremesa Bobi okukuba olukungaana	  Bobi Wine mu suuti n’ettayi enzirugavu ne banne mu kkooti  Abasirikale ba poliisi abawanvu n’abampi baakedde kuyiibwa ku wooteeri ya Pope Paul mu Ndeeba okulemesa omubaka wa Kyaddondo ey’obuvanjuba Robert Kyagulanyi okukuba olukungaana lwe olw’okwebuuza ku bantu kukigendererwakye eky’okwesimbawo ku bwa pulezidenti omwaka ogujja.  Poliisi yategeezezza nti Kyagulanyi yalemereddwa okutuukiriza obukwakkulizo bwebaamuteekako mu nsisinkano gyebaalimu n’akakiiko k’ebyokulonda omwezi oguwedde.  Omukka ogubalagala binyookedde mukitundu kino nga poliisi egezaako okugumbulula abawagizi ba Kyagulanyi ababadde bagenze okwetaba mu lukiiko.  Bino okubaawo Kyagulanyi abadde egenze mu kkooti okuwulira omusango gwe mwavunaanibwa okukuba olukungaana olumenya amateeka nga ali wamu ne banne mu kuwakanya omusolo ku ssimu guyite social media tax. Omusnago gubadde ku kkooti ya Buganda Road. N’eno nayo wabaddeyo okukubwa kwa masasi ne ttiya gaasi nga poliisi yezooba n’abawagizi ba Kyagulanyi.     	https://gambuuze.ug/2020/02/24/ttiya-ggaasi-anyoose-mu-kampala-nga-poliisi-eremese-bobi-okukuba-olukungaana/
politics	Abawagizi ba NUP 13 bayimbuddwa; Eddie Mutwe ne Nubian Li bazziddwayo	  Kampala Kkooti y’amagye etuula e Makindye eyimbudde abawagizi b’ekibiina kya National Unity Platform (NUP) 13 ku abo 49 abaakwatibwa e Kalangala omwaka oguwedde nga Robert Kyagulanyi Ssentamu anoonya akalulu. Nubian Li, Eddy Mutwe n’abalala tebayimbuddwa Bano 49 baakwatibwa mu Decemba w’omwaka oguwedde era ne basimbibwa mu kkooti y’amagye ku bigambibwa nti baasangibwa n’ebyokulwanyisa. Leero ku Mmande, akulira oludda oluwaabi, Capt.Ambrose Guma, ategeezezza omulamuzi Gutti ne kkooti nti, alina ebiragiro obutawakanya kweyimirirwa kw’abantu 12 ku bakwate 49 omuli abawagazi wamu n’abakuumi ba Kyagulanyi. Ku bano kuliko; Rachel Akiiki Tusiime, Saphinah Nansovo, Jamie’s Namwenje Kalyango, John Miiro, Bonny Obicho aka Makanika, Fatumah Namubiru, Joy Namuyimba aka Joy Strong, Monica Twashemerirwe alias Monic, Oliver Lutaaya, Benedict Musisi ne Nelson Ndyasiima. Oluvannyuma bannamateeka balaze ebiwandiiko okuva mu ddwaliro lya St.Francis Hospital Nsambya nga biraga nti William Ntege aka Kyuma Kya Yesu nti alina okugenda mu ddwaliro okufuna obujjanjabi mu kaseera nga tannakwatibwa. Mu nsala ye Lt. Gen Andrew Gutti akkiriza bano 13 okuyimbulwa naye n’abateekako obukwakkulizo obukakali okusobola okubeeyimirira. Bano Gutti abataddeko ekkoligo obutafuluma Kampala ne Wakiso nga tebafunye lukkusa kuva mu kkooti era nga bateekeddwa okweyanjula emirundi ebiri buli mwezi. “Buli omu ku mmwe alina okusasula akakalu ka kkooti ka bukadde 20 ezitali zabuliwo ate ababeeyimirira buli omu asasule obukadde 50 ezitali zabuliwo. Singa munaamenya akamu ku bukwakkulizo buno, okuyimbulwa kwammwe kujja kusazibwamu. Wabula ate Nubian Li amatuufu Ali Bukeni awamu ne Eddy Mutwe amatuufu Eddy Ssebufu n’abalala 34, kkooti ebagaanye okweyimirirwa era balina okulindako kkooti okusalawo ku nsonga zaabwe ku Mmande ejja. Oludda oluwaabi lulumiriza nti abakwate bano 49 wamu n’abalala abakyanoonyezebwa, baasangibwa n’amasasi nga January 3, e Makerere Kavule mu zzooni ya Kiggundu, ekintu ekimenya amateeka.    	https://gambuuze.ug/2021/02/08/abawagizi-ba-nup-13-bayimbuddwa-eddie-mutwe-ne-nubian-li-bazziddwayo/
health	Ab’e Kyotera bakkukkuluma lwa kulekebwa bbali ku ssente za COVID-19	   Kyotera – Buddu Abantu ba Ssaabasajja Kabaka abawangaalira mu ssaza ly’e Buddu naddala mu disitulikiti y’e Kyotera balaze okunyolwa olw’okusosolebwa gavumenti ne batafuna mukisa kufuna ku ssente zakudduukirira bantu abakoseddwa ekirwadde kya Covid-19. Kino kiddiridde gavumenti okulangirira okuyamba abantu abakoseddwa omuggalo naddala abo abakola emmere ya leero ng’eyita mu kubawa ssenteku ssimu zaabwe nga bano okusinga bali mu Wakiso, Kampala ne Munisipaali ezimu. Omubaka w’essaza ly’e Kyotera mu Palamenti, John Paul Lukwago Mpalanyi ku lwa bannakyotera agamba nti, buno busosoze bwennyini kubanga abantu mu bitundu ebitali bya Munisipaali nabo tebakyakola olw’omuggalo. Mpalanyi bino yabyogeredde ku wooteeri yaMaria Flo muMasaka n’asaba gavumenti okomye okusosola mu bantu baayo. Mu ngeri y’emu omubaka Mpalanyi alaze okutya olw’engeri gavumenti gy’ekuttemu ensonga y’ebyobulimi obuyimirizaawo eggwanga n’agamba nti enteekateeka eno ebuliramu ddala, kuba ebiriwo tebirina gwe bisikiriza ku bwenyigiramu. Ono yannyonnyodde nti akaseera katuuse gavumenti efune abakugu abasooka okukebera ettaka ly’omulimi ne bamanya birime ki ebisobola okudda ku ttaka lino, kibayambe obutafiirwa. Mpalanyi agamba nti ye ng’omubaka agenda kutandika okugikolera abantu be kibayambe obuteetundako ttaka era basobole okukungula ekiwera. Ku bbula ly’emirimu erisusse, Mpalanyi omusango agutadde ku gavumenti gy’agamba nti etunula butunuzi ng’amakolero agasukka mu 50 mu kitundu kye ekya Kyotera gasaanawo mu kifo ky’okugayambako. Mpalanyi yasabye abakulembeze okulaga abantu ekituufu eky’okukola era n’okubayambako mu kifo ky’okubasimbisa ennyiriri ne babagabira omuceere n’ebintu ebirala nti, kino kikontana n’obuwangwa bwa Buganda.      	https://gambuuze.ug/2021/06/29/abe-kyotera-bakkukkuluma-lwa-kulekebwa-bbali-ku-ssente-za-covid-19/
politics	Omusango gw’okutemula Thomas Sankara gutandika October 11	  Ab’obuyinza mu BurkinaFaso beetegese okutandika okuwozesa eyali Pulezidenti w’eggwanga eryo, Blaise Compaorén’abalala 13, olw’okutemula gwe yaddira mu bigere Thomas Sankara okutandika nga 11 October. Ab’obuyinza bategeezezza ku Lwokubiri nti musango guno gugenda kuwulirwa mu lujjudde era nga gugenda kuwulirwa mu kibuga kya BurkinaFaso ekikulu Ougadougou. Kinajjukirwa ntiCompaoré yaggyibwa mu ntebe oluvannyuma lw’okugezaako okweremeza mu buyinza mu 2014 ng’ekisanja kye kiweddeko era n’adduka mu buwang’anguse. Ono mu kiseera kino ali mu ggwanga lya Ivory Coast era wadde taliiwo omusango guno gugenda kuwulirwa. Mu 2015 ono baamuyisaako ekibaluwa kibakuntumye, mu April akakiiko k’amagye mu ggwanga lino kaamusongamu olunwe okulumba eggwanga lino era n’okwenyigira mu ttemu wamu n’okutemula abantu, emirambo gyabwe n’agikweka. WabulaCompaore bino wamu n’ebyokutemula Sankara yabyegaanye ng’agamba tabimanyiiko. Sankara eyali ayitibwa ‘African Che Guevara’, yali waamaanyi nnyo era n’okutuusa katibangi naddala abaagazi b’enkyukakyuka bamutwala ng’ekyokulabirako.             	https://gambuuze.ug/2021/08/18/omusango-gwokutemula-thomas-sankara-gutandika-october-11/
business	Ab’e Kyaggwe basabiddwa okwettanira okulimira awafunda	  Abantu ba Kabaka mu ssaza ly’e Kyaggwe basabiddwa okwettanira okulima ebirime ebikula amangu era nga babirimira awafunda. Bino bibadde mu musomo ogutegekeddwa ku kyalo Kisoga mu ggombolola y’e Ntenjeru e Mukono, okwongera okuwa abantu b’ekitundu kino amagezi ku ngeri gye basobola okwekulaakulanya. Ssekiboobo Elijah Bogere Lubanga Mulembya agamba kino bakikoze okusobola okulaga abantunti kisoboka okufuna ssente nga balimira mu kifo ekifunda. Okusinziira ku Ssekiboobo Mulembya, baagala buli maka gabeeko ne kye gasobola okutundu mu butale obwetoolodde Mukono ne Buikwe era bakyuse obulamu bwabwe ne Buganda esobole okudda ku ntikko. Ssekiboobo asabyeamaka agalina ebifo ebikalu okusimbamuennyaanya, watermelon, emboga wamu n’ebirala bye basobola okufunamu ensimbi. Akulira ebyobulimi mu Kyaggwe, Philly Lubega agamba nti bagenda kutandikira ku birime ebisobola okukulira awafunda era nga bikula mangu mu kiseera kye kimu nga bireeta ensimbi. Omukugu mu by’okulima, Mike Ssegawa Ssali, abantu abasomesezza ebirime nga bwe birina okusimbibwamu awamu n’engeri y’okubirabirira.         	https://gambuuze.ug/2021/09/01/abe-kyaggwe-basabiddwa-okwettanira-okulimira-awafunda/
health	Ssaabasajja Kabaka aweereddwa engule emusiima okulwanyisa Siriimu	    Ekitongole ekirwanyisa mukenenya mu nsi yonna ki UNAIDS kiwadde Nnyinimu Ssaabasajja Kabaka Ronald Muwenda Mutebi, engule emwebaza olw’okulwanyisa ekirwadde kino mu Uganda ne Afirika nga ayita mu nteekateeka ez’enjawulo zateekawo okumanyisa abantu ku kirwadde kino. Engule eno Omutanda emukwasiddwa akulira ekitongole kino mu nsi yonna, Winne Byanyima ku mukolo gw’emisinde gy’okujjukira amazaalibwa ga Kabaka ag’omwaka 2022 oguyindidde mu Lubiri e Mmengo ku Ssande. Bw’abadde awaayo engule eno, Byanyima yeebazizza Obwakabaka bwa Buganda olw’okutumbula eby’obulamu awamu n’okukola ennyo okulwanyisa ekirwadde kino nga buyita mu nteekateeka ez’enjawulo.  “Kulwa UNAIDS njagala okwebaza Kabaka n’Obwakabaka obukulemberwa Katikkiro Mayiga olw’okuwaayo emisinde gino kati emyaka 3 eri okulwanyisa ekirwadde kya Mukenenya era twebaza aba Airtel olw’okuvujjirira emisinde egyeetabamu abantu enkumu bwebati,” Byanyima bw’ategeezezza. Emisinde gino gitambulidde wansi w’omulamwa, “Abaami tube basaale okulwanyisa Mukenenya, tutaase abaana ab’obuwala, ‘ era mu nteekateeka eno Omutanda ayagala omwaka 2022 wegunatuukira nga obulwadde buno bufuuse lufumo.  Kinajjukirwa nti Omuteregga yalondebwa ekitongole kino era nasiima okukulemberamu olutabaalo ku mukenenya ng’ emunyeenye ya Afirika yonna ku nsonga eno.   	https://gambuuze.ug/2022/07/03/ssaabasajja-kabaka-aweereddwa-engule-olwokulwanyisa-siriimu/
health	Aba Uganda Aids Commission Bawaddeyo Obukadde 10 Okuwagira Amatikkira Ga Kabaka	 Oweek. Kyewalabye Male ku ddyo ng’akwasibwa cheque akulira Uganda Aids Commission Mukooyo Ssefuluya Ekitongole ekirwanyisa obulwadde bwa Mukenenya ekya Uganda Aids Commission olwaleero kiwaddeyo cheque ya bukadde 10 okuwagira enteekateeka z’Amatikkira ga Kabaka aga 27. Cheque eno bagikwasizza ssentebe w’enteekateeka Oweek. David Kyewalabye Male ng’ali wamu n’olukiiko oluteesiteesi. Mukwogerakwe, Oweek. Kyewalabye ategeezezza nti balina essanyu nti omulamwa gw’omwaka guno gwategekebwa ku kulwanyisa mukenya ngatuyita mu by’obuwangwa. “Okuva siriimu bweyayingira mu Uganda mu myaka gyekinaana, kaweefube mungi akoleddwa okusomesa abantu era kizibu okusaanga abantu abatamanyi siriimu bwakwatamu okujjako nga yazaalibbwa jjo,” Kyewalabye bweyategeezezza. Agasseeko nti olugendo lunene olutambuddwa okuva okuva abantu nga bakyalowooza nti siriimu baloga muloge. “Nga tukozesa obuwangwa bwaffe tulowooza nti tusobola okulwanyisa mukenya. Abaganda basukka obukadde omusanvu ate nga bulina omukulembeze gw’ebuwuliriramu. N’olwekyo kwali kuleengera wala ekibiina kyamawanga amagatte okulengera Ssaabasajja Kabaka kubanga wano mu Buganda Kabaka kyayogera kiragiro,” Kyewalabye bweyagambye. Kululwe, Dr. Eddie Mukooyo Sefuluya ssentebe wa Uganda Aids Commission, yategeezezza nti beetegefu nnyo okukolagana n’Obwakabaka bwa Buganda mukulwanyisa akawuka ka siriimu wamu n’okusosolebwa. “Mwenna mbakoowoola okulaba nti obubaka bw’okulwanyisa siriimu butuuka ku bavubuka, abaami, abakyala n’abawala abato mu Buganda. Akawuka kakyali kangi nnyo mu Buganda n’olwekyo tufube nnyo okwongera amaanyi mu kakalwanyisa,” Mukooyo bweyagambye.   	https://gambuuze.ug/2020/07/21/aba-uganda-aids-commission-bawaddeyo-obukadde-10-okuwagira-amatikkira-ga-kabaka/
business	Owek. Nsibirwa akubirizza  abavubuka okwettanira amasomo g’ebyemikono	 Omumyuka Ow’okubiri owa Katikkiro II era omuwanika wa Buganda, Owek. Robert Waggwa Nsibirwa akubirizza abavubuka okwettanira amasomo g’ebyemikono kibasobozese okwetonderawo emirimu okusobole era bakulaakulane. Entanda eno, Owek. Nsibirwa agiweeredde ku ttendekero lya Buganda Royal Institute of Businessand Technical Education mu nsisinkano n’abakungu abaddukanya ettendekero okulondoola entambuza y’emirimu bwebadde mu myaka esatu egiyise. Owek. Nsibirwa ategeezezza nti ebyemikono y’engeri yokka abavubuka gyebasobola okusimattuka ebbula ly’emirimu eririwo kuba kino kisobola bulungi okubawa obukungu obwenjawulo. Mukiseera kino Obwakabaka buli mukusisinkana abakungu abaddukanya ebitongole by’Obwakabaka by’enjawulo n’ekigendererwa eky’okukuba ttooci mu nzirukanya y’emirimu mu bitongole bino mu myaka esatu egiyise. Owek. Robert Waggwa nsibirwa asinzidde wano neyebazaSsaabasajja Kabaka olw’okuteerawo abantu be amatendekero agayamba okutendeka abantu mu bukugu obwenjawulo. Mu kulambula kuno Owek. Nsibirwa awerekeddwako minisita w’ebyamawulire mu Bwakabaka Owek. Noah Kiyimba, Ow’ebyenjigiriza Owek. Dr. Prosperous Nankindu era basisinkanye akulira ettendekero lino Omuk. Anthony Wamala. Ye Minsisita w’ebyenjigiriza, eby’Obulamu,enkulaakulana y’Abantu n’emirimu mu yafeesi ya Nnaabagereka,Owek. Dr. Prosperous Nankindu asabye abazadde okukozesa oluwummula luno olunene okuteekateeka abaana babwe. Ssenkulu w’ettendekero lino, Omukungu Anthony Wamala agamba nti bakwongera okuwa abayizi obukugu obubamala basobole okuvuganya mu katale k’emirimu munsi yonna n’obusobozi okwetandikirawo emirimu.   	https://gambuuze.ug/2022/11/24/owek-nsibirwa-akubirizza-abavubuka-okwettanira-amasomo-gebyemikono/
politics	Eyafiirwa omwana mu kwekalakaasa kwa Bobi Wine, alumbye Palamenti, ayagala bwenkanya	   Kampala Nnyina w’omwana Amos Ssegawa eyakubwa ab’ebyokwerinda amasasi n’afiirawo, alumbye Palamenti enkya ya leero ng’abanja obwenkanya ku kufa kwa mutabani we. Hajara Nakitto nga ye yali azaala Ssegawa ow’emyaka 15  eyattibwa ab’ebyokwerinda oluvannyuma lw’okukwatibwa kwa Bobi Wine e Luuka  mu 2020.  Maama ono Nakitto agamba nti amaliridde okusula ku Palamenti okutuusa ng’afunye omukisa okulaba Pulezidenti Museveni ne Sipiika Kadaga. Ono alabiddwako n’ebipande okuli ebigambo ebibanja obwenkanya agamba nti poliisi ye yatta mutabani we awataali musango. Maama Nakitto abadde ne muwala we ow’emyaka 12 alumiriza poliisi okulemwa okumuwa obwenkanya. Oluvannyuma Poliisi ekuuma ku Palamenti emukkiriza okuyingira munda mu Palamenti wadde tetusobodde kumanya oba asobodde okulaba Sipiika Kadaga nga bw’abadde asabye. Ssegawa yattibwa mu kwekalakaasa okwaliwo mu mwezi gwa Novemba  bwe yali ne Nnyina nga bagezaako okudda ewaka, abawagizi ba Kyagulanyi bwe baali bawakanya okukwatibwa kwe. Ssegawa  yali muyizi ku ssomero lya Ssaabasajja Kabaka erya Lubiri High School (Buloba Campus) era y’omu ku bantu 54 abattibwa mu kwekalakaasa kwa Novemba okwetoloola eggwanga lyonna. Bangi ku b’enganda z’abantu bano abattibwa bagamba nti bakyalemeddwa okufuna obwenkanya oluvannyuma lw’abantu baabwe okuttibwa  awatali musango kuba bangi ku bano baali tebeetabye butereevu mu kwekalakaasa kuno.      	https://gambuuze.ug/2021/04/12/eyafiirwa-omwana-mu-kwekalakaasa-kwa-bobi-wine-alumbye-palamenti-ayagala-bwenkanya/
business	Katikkiro Mayiga atongozza omwaka gw’Emmwanyi Terimba 2021	    Katikkiro wa Buganda, Charles Peter Mayiga, atongozza sizoni y’Emmwannyi terimba eya 2021 n’asaba abalimi okuyimusa omutindo gwazo kyanguye okubafunira obutale. Sizoni y’omwaka guno, Katikkiro Mayiga agitongolezza mu  ku Lwokubiri wadde nga yabadde erina kutongolezebwa Busujju naye olwa Ssennyiga Corona ne batasobola kugendayo. “Twatandika kaweefube w’Emmwanyi Terimba mu 2016 nga twagala okukyusa embeera z’abantu mu Buganda kubanga oluvannyuma lw’okutalaaga Buganda mu Ttoffaali, twalaba obwavu obusukkiridde naye nga mu kaweefube ono mugenderamu n’ebirime ebyenkizo ng’ebitooke.” Owek. Mayiga bw’agambye. Okusinziira ku Katikkiro Mayiga, abantu okulima emmwanyi baali baakuvaako olw’akawuka akazirumba ne badda ku birime ebirala nga Vanilla ne Moringa, nga kino kye kiseera okubbulula ekirime kino. Katikkiro agamba nti kikulu nnyo abantu ba Kabaka okwettanira okulima ky’emmwanyi kubanga kye kimu ku byatumbula ebyenfuna by’Obwakabaka ebiseera ebyeyita. Owek. Mayiga agamba nti newankubadde basanze okusoomoozebwa kw’abantu abatagoberera mutindo, naye ng’Obwakabaka baakwongera okubakwatizaako. Kamalabyonna agumizza abalimi nti Obwakabaka bugenda kutandika okunoonya akatale ky’emmwanyi n’okuzongerako omutindo ng’amawanga amalala kuba emmwanyi yali ya nkizo okukulaakulanya Buganda. Ono ategeezezza nti kaweefube ono alimu emitendera esatu omuli; okwagazisa abantu okuddamu okulima emmwanyi, okubagabira endokwa, okulambula abalimi awamu n’okwenyigira mu katale k’emmwanyi nga bazitunda ebweru oba okukolamu kkaawa wano. Owek. Mayiga era asinzidde wano n’akunga abantu okugenda mu maaso n’okwetangira ekirwadde kya Ssennyiga Corona nga bagoberera ebiragiro.      	https://gambuuze.ug/2021/06/08/katikkiro-mayiga-atongozza-omwaka-gwemmwanyi-terimba-2021/
sports	Emipiira gy’Ebika bya Buganda gyongezeddwayo	     Minisita w’Abavubuka, Emizannyo n’Okwewummuza mu Bwakabaka, Owek. Henry Sekabembe Kiberu, atangaazizza ku nkyuukakyuuka mu nteekateeka ya Ssaabasajja Kabaka Ronald Muwenda Mutebi II, okuggulawo emipiira gy’Ebika ezibadde ez’okubaawo ng’ ennaku z’omwezi 28/ May e Kasana Luweeo mu Bulemeezi. Okutangaaza kuno Ssekabembe akukoledde mu Bulange e Mmengo bw’abadde ayogerako eri bannamawulire ku nteekateeka zino, nalaga nti olunaku olulala lugenda kulangirirwa. “Munajjukira nti ku Lwokuna lwa Sabiiti ewedde nategeeza Obuganda bwonna ng’empiira gy’ Ebika eby’omwaka guno bwegigenda okuggulawo nga 28/May/ 2022. Mbayise okutegeeza Obuganda nti waliwo enkyuukakyuka entonotono ku nsonga eno, Olunaku lukyuseemu katono era mu bwangu ddala tujja kuba tutegeeza Obuganda olunaku olulala olunaaba lutuweereddwa okuggulawo emipiira gino,” Minisita Ssekabembe bw’alambuludde. Okusinziira ku Minisita Ssekabembe, Katikkiro Mayiga ajja kutongoza empaka zino nga 31/ May /2022 mu bimuli bya Bulange era Abataka ab’obusolya wamu n’abazzukulu ne ttiimu zonna zisabiddwa okwetaba ku mukolo guno. Owek. Ssekabembe agamba nti enteekateeka gyebalina kuluno nnungi era bakkiriza nga ettutumu n’ekitibwa, abantu okudda mu kisaawe n’ebbugumu ly’empiira gino ligenda kuddawo. Asabye ttiimu zonna okusigala nga zeteekateeka okusobola okwolesa omutindo omulungi mu kikopo kino kyonna.    	https://gambuuze.ug/2022/05/25/emipiira-gyebika-bya-buganda-gyongezeddwayo/
politics	Kyagulanyi akunze bannayuganda balemese Museveni okukyusa Ssemateeka	 Akulira ekibiina kyaNational Unity Platform (NUP), Robert Kyagulanyi Ssentamu (Bobi Wine) alabuddeobutakkiriza Gen Yoweri Museveniokubaggyako eddembe lyabwe okwerondera omukulembeze w’eggwanga nga bayita mu kalulu. Bino Kyagulanyi abyogeredde mu lukung’aana lwa bannamawulire lw’atuzizza ku kitebe ky’ekibiina kye e Kamwokya ku Lwokusatu. “Bannayuganda bannange mbabuulira nti bitandika bwebiti mu mawanga ga bannakyemalira abasinga abakadiyidde mu ntebe ne balekawo batabani baabwe ne bazzukulu baabwe bwebityo bwebitandika. Njagala okubategeeza nti bino si byakusaaga, bulijjo bitandika nga byakusaaga ne Museveni asooka ku byegaana naye njagala okubategeeza nti guno gwe mukisa gwammwe ogusembayo.” Bw’atyo Kyagulanyi bw’ategeezezza. Kyagulanyi agamba nti kano katego Gen. Museveni k’ataddewo mw’ayagala okuyita akakatike mutabani we Gen Muhoozi Kainerugaba kubannayugandakubanga akimanyi tebasobola kumulonda mu kalulu. Bobi Wine alabudde nti singa eddembe lino liggyibwa ku bantu nga tebakyasobola kulonda mukulembeze waabwe bajja kuba bafuuse abaddu mu nsi yaabwe nga noolwekyo beetaagaokwerwanako. Ku nsonga eno abatunulira ebyobufuzi balowooza nti mu kaseera kano Gen. Museveni kino ky’alina kubanga akimanyi bulungi nti takyalina maanyi gatalaaga ggwanga kunoonya Kalulu, abalala balowooza nti ne bw’aba ayagala kusikiza Mutabani we era akulira amagye g’oku ttaka, Lt. Gen. Mujoozi Kainerugaba era kino kirina kukolebwa ng’ayita ku kaweweevu mu kukwata obuyinza. Era singa ekiteeso kino kinaaba kireeteddwa ne lifuuka etteeka gujja kuba mulundi gwakusatu ng’ababaka batigiinyaSsemateeka n’okusinga obuwayiro obuwa abantu eddembe kyabwe obutereevu kubakulembeze nga ogwasooka kwali kuggyawo kkomo ku bisanja okuva ku bibiri mu 2005, 2017 ababaka baggya ekkomo ku myaka omuntu kw’alina okuvuganyizaako ku ntebe y’obwapulezidenti ng’abavuganya NRM kino balowooza nti kyakolebwa mu mutima oguyamba Gen. Museveni okwenywereza mu buyinza.      	https://gambuuze.ug/2022/01/12/kyagulanyi-akunze-bannayuganda-balemese-museveni-okukyusa-ssemateeka/
health	KITALO! Nanyini MTK Francis Kitaka afudde ﻿	  Kampala Musajja wa Kabaka era Munnamakolero Francis Xavier Kitaka afudde. Francis  Xavier Kitaka                        Ono ye mutandisi wa kkampuni ya MTK ekola eddagala ly’ebisolo  ku Nasser Road era awamu ne Quality Chemicals Limited ekola eddagala eriwewezza ku kawuka akaleeta Mukenenya n’eddagala eddala. Kitegeerekese nga Kitaka afiiridde mu ddwaliro e Mulago gyeyabadde atwaliddwa okujjanjabwa, era waviridde mu bulamu bwensi nga aweza emyaka 85. Kitaka abadde munnasayansi omukugu mukutabula eddagala ely’ebisolo wamu nelya bantu era nga yomu ku bannayuganda abatono abasooka okufuna obukugu buno. Abantu ne Kkampuni mu biti eby’enjawulo okuli; Victory University ne Ekeleziya ya Kiwamirembe Martyrs Shrine e Kajjansi baweereza obubaka obusaasira ab’enju y’omugenzi. Mu budde buno ab’enju tebanaba kufulumya mawulire matongole ku nfa n’enteekateeka y’okukungubagira omugenzi. Ebisingawo ku ggulire lino tubireeta  Gutusinze nnyo Ayi Ssaabasajja Kabaka     	https://gambuuze.ug/2020/09/12/kitalo-nanyini-mtk-francis-kitaka-afudde-%ef%bb%bf/
health	Gavumenti ekkirizza ab’enganda okuziika abafudde Ssennyiga Corona	  Kampala Minisitule y’ebyobulamu kyaddaaki ekkirizza ab’enganda okuziika abantu baabwe ababeera bafudde Ssennyiga Corona. Mu kusooka gavumenti yali yeddizza obuvunaanyizibwa bw’okuziika abantu bonna ababeera bafudde ekirwadde kino, era nga n’abantu batono ababadde bakkirizibwa kutuuka ku ntaana mu kaweefube w’okulwanyisa Corona.  Omubiri gw’omugenzi nagwo gubadde gulina kuweebwa abasawo abakugu okuguteekateeka nga bano be bagukwasa ttiimu y’abakugu eyateekebwawo okugiziika. Omulimu gw’okuziika abafudde Corona gubadde gukolebwa ekitongole kya Red Cross era nga bano ekiragiro ekipya we kijjidde, nga bakaziika emirambo 50 mu bitundu by’eggwanga ebyenjawulo. Okusinziira ku biragiro ebipya ebyafulumiziddwa Minisitule y’ebyobulamu, kati ttiimu ezibadde ziziika zigenda kukola kimu kya kufuuyira mubiri gwa mugenzi n’oluvannyuma bamuteeke mu kisaawo ekiteekebwamu emirambo nga tebannagikwasa bang’anda. Omwogezi w’ekitongole Red cross, Irene Nakasiita, ategeezezza ng’enteekateeka eno empya bw’ebadde yeetaagisa kubanga tebakysobola kusasula bisale byetaagisa okuziika abantu ababeera bafudde Corona. Kamisona mu Minsitule y’ebyobulamu, George Okentho, yannyonnyodde nti ebiragiro ebipya byafulumiziddwa oluvannyuma lw’okukizuula nti ebisigalira by’omufu n’omulambo tebisobola kutambuza kirwadde kino. Ensonga y’abasawo okuziika abafudde Corona ebadde eyogeza abantu obwama era ng’abakugu baavaayo nebalaga nga bwe watali bujulizi ku nsonga y’emibiri gy’abagenzi okutambuza ekirwadde kino. Ekitongole ky’ebyobulamu mu nsi yonna ekya World Health Organisation (WHO), kyategeeza nga bwe watali bujulizi bumala kulaga nti ekirwadde kino kisigala mu mibiri gy’abagenzi, wabula nekisaba abantu okusigala nga beegendereza.    	https://gambuuze.ug/2020/11/11/gavumenti-ekkirizza-abenganda-okuziika-abafudde-ssennyiga-corona/
health	Ng’Obwakabaka Buddamu Okukakkalabya Emirimu, Katikkiro Akubirizza Abantu Okwongera Okwetangira Coronavirus	  Katikkiro Charles Peter Mayiga Ng’Obwakabaka buddamu okukakkalabya emirimu oluvanyuma lw’emyezi kyenkana esatu ng’eggwanga liri ku muggalo olw’ekirwadde kya coronavirus, Katikkiro Charles Peter Mayiga asabye abantu obutaddiriza kukola ebyo byonna ebibatangira okufuna ekirwadde kino. Mayiga era alambise engeri emirimu gyegigenda okuddukanyizibwamu okwetooloola Obwakabaka. Wammanga bwebubakabwe mubujjuvu Nga bwe mwawulidde, Omukulembeze w’Eggwanga yaddirizzaamu ku biragiro ebyateekebwa ku muggalo olwa ssenyiga Kolona. Emmotoka ez’obuyonjo kati zikkirizibwa okutambula naye nga tezikkiribwamu bantu basukka basatu. Olw’okuddirizaamu okwo, naffe twazzeemu okukola emirimu gy’obwakabaka mpola mpola nga tugendera ku nnambika etuweereddwa gavumenti ne minisitule ey’byobulamu okuva ku lunaku lwa jjo. Ba Minisita ba Kabaka n’abakozi abatonotono bagguddewo amakakkalabizo gaabwe nebatandika okuweereza. Mu ngeri yeemu, ba ssenkulu ne ba nnankulu ab’ebitongole by’Obwakabaka ng’ogyeko amasomero n’amatendekero ebitannakirizibwa kuddamu kukola, basaana okukola enteekateeka ensaamusaamu egendera ku nnambika ya gavumenti ne minisitule esobozesa emirimu okutandikibwako mpola mpola. Mu nteekateka eno, abaweereza abakozesa entambula ey’olukale n’abaweereza abatali mu bifo bya nkizo nnyo, bajja kusigala eka okutuuka embeera lwe neegenda ng’etereera. Mu mbeera gye tulimu tujja kuba tutandika okukola ku saawa 2:30 ez’okumakya ate amakakkalabizo gaggalibwe ku ssaawa 10 ez’olweggulo, kisobozese abantu okutuuka eka mu budde obwateekebwawo gavumenti era kafiyu abasange eka ku ssaawa 1:00 eyakawungeezi. Mu ngeri yeemu nsaba Abaami ba Kabaka Ab’amasaza, Abamagombolola, n’emitendera egiddako okukola enteekateeka ebasobozesa okubeera mu mbuga zammwe n’okusisinkana be mutwala mu ngeri gye mulaba esoboka mu mbeera mwetuli. Wabula kikulu nnyo Abaami bonna okuviira ddal ku ba Minisita n’abakulira ebitongole okubeera nga bawuliziganya n’abantu be batwala okubagumya n’okubazzaamu essuubi. Mu mbeera eno eyaleetebwa ssenyiga Kolona, ebikozesebwa n’ensimbi bitono ddala awonno, nsaba abavunaanyizibwa ku by’ensimbi wonnamu Bwakabaka okukwata obulungi obusente obuliwo nga tubugabana ne bannaffe bonna. Mu ngeri yeemu ebikozesebwa nabyo mbasaba mubikwate n’obwegendereza. Ate buli alinawo kyasobola okufissa akigabireko abo abali mu bwetaavu. Kikulu nnyo okwongera okwetangira obulwadde bwa ssenyinga kolona, era abantu mu Uganda basaana okumanya nti bukyaliwo. Ebiragiro ebituweebwa gavumenti n’abakugu mu by’obulammu bikaluubiriza naye byetaagisa. Ssaasabasajja Kabaka bwe yali ayogera eri Obuganda ku nsonga eno, yatugamba tugendere ku nnambika etuweebwa abakulembeze n’abasawo, bwentyo nkubiriza abantu bonna abatalina nsonga nkulu nnyo ebajja waka, basigaleyo, naddala abavubuka n’abaana abato; twongere okunaaba mu ngalo ne sabbuuni buli budde nga tutuuse awaka; nga tugenze mu butale oba mu maduuka; tukuume obuyonjo mu maka ne mu bifo gye tukolera; twewale okukwata mu maaso, ennyindo ne mu kamwa; ate twesibe obukookolo ku nyindo ne ku mimwa. Mmaliriza nga mbasaba okwekuumira mu bulamu obulungi n’okwewala obusambattuko mu maka nga Omutanda bwe yatukubiriza. Mukole dduyiro so ate era mwewale mukenenya. Mbasaba mwenna munyiikirire okukola mu mbeera eno enzibu gye tulimu, alina w’alima ateeketeeke bulungi ennimiro ye n’okulabirira ebirime. Abalina ebitone eby’enjawulo nga abayiiya b’emizannyo, amazina, ennyimba babikozese nga bayiiya ebinaabagasa nga ssenyiga Kolona awedde. Abali mu mirimu gy’emikono ng’ababazzi n’abazimbi, nabalala bwe batyo, abo bafeeyo nnyo ku mirimu gyabwe mu budde buno. Nneebaza nnyo abaweereza bonna ababadde ku mirimu okuva lwe twaggalawo emyezi ebiri emabega. Mu bano mulimu bannamawulire; ab’ebyokwerinda, n’abakuumi; abagoba b’ebidduka n’abo ababadde bakolera eka. Bwetunaagendera ku biragiro ne nnambika y’abakulembeze n’abasawo, ssenyiga kolona tujja kumulinnya ku nfeete obulamu bwaffe buddemu okutambula nga bwe bwali. Ssaabasajja Kabaka Awangaale…ng’Enkumbi ku Bbega.    	https://gambuuze.ug/2020/05/27/ngobwakabaka-buddamu-okukakkalabya-emirimu-katikkiro-akubirizza-abantu-okwongera-okwetangira-coronavirus/
business	Bajeti ya Buganda ecamudde abavubuka	   Masengere – Mmengo Abakulira abavubuka mu Buganda basanyukidde embalirira ya Buganda eyasomeddwa olunaku lw’eggulo eyalaze ng’essira bwe ligenda okuteekebwa ku kuyamba abavubuka okutandikawo emirimu n’okwegobako obwavu. Ssentebe w’ekibiina kya Buganda Youth Council (BYC), Omuk. Baker Ssejjengo n’omukwanaganya w’emirimu gy’abavubuka mu Bwakabaka, Owek. Hassan Kiyimba, be basoose okulaga essanyu ku mbalirira eno nga bagamba nti etadde abavubuka ku mwanjo. Bino bano babyogeredde ku Masengere olwaleero ku Lwokubiri nga boogerako ne bannamawulire. “Embalirira eno ya bavubuka kubanga ebitongole byonna tebisobola kituukiriza bigendererwa byabyo nga tebisoosowazza bavubuka okugeza mu byenjigiriza abavubuka be bajjuddeyo, ate ne mukuweereza mu bitongole ebirala, abavubuka beetaagisa nnyo.” Owek. Kiyimba bw’agambye. Ate ye Omuk. Baker Ssejjengo agambye nti eno y’essaawa abavubuka bakozese omukisa guno bakyuse embeera z’obulamu bwabwe nga batandikawo emirimu basobole okweggya mu bwavu. “Essaawa y’eno okukyusa endowooza z’abantu nga tubabuulira bwe tusobola okukozesa ebitwetoolodde ne twekulaakulanya. Okugeza omuntu asobola okukozesa ettaka ne bwe liba lya kitaawe oba jjajjaawe n’alimako emmwanyi mu nkola ya Mmwanyi Terimba okukkakkana nga afunyeemu ssente.” Omuk. Ssejjengo bw’agambye. Bano era basabye abavubuka okwenyigira mu nteekateeka z’Obwakabaka bwa Buganda, zonna bakyuse obulamu bwabwe kuba Obwakabaka bugenda kukwasizaako abavubuka abali mu bulimi nga bubanoonyeza akatale. Owek. Kiyimba era awadde abavubuka amagezi bulijjo okubeera n’ebiruubirirwa ebisoboka bwebaba baagala okugenda mu maaso era beewale okuyingiza eby’obufuzi mu nteekateeka za gavumenti ezigendereddwamu okubayamba. Mu mbalirira ya Buganda eyasomeddwa olunaku lw’eggulo, kyalambikiddwa nti Obwakabaka bugenda kukwatagana n’abavubuka abasukka 20000 babagulibwe ate abamu babakwatizeeko okulaba bwe basobola okwekulaakulanya nga bayita mu bibiina by’obwegassi bye bazze batandikawo.      	https://gambuuze.ug/2021/06/29/bajeti-ya-buganda-ecamudde-abavubuka/
religion	Poliisi eyungudde abawanvu n’abampi okukuuma Abalamazi e Namugongo	 Omwogezi wa poliisi mu ggwanga, Fred Enanga ategeezezza nti bakwataganye n’ebitongole bye byokwerinda ebirala okukuuma abantu n’ebyabwe mu nnaku eziddirira olwa 3, June, 2022 awamu neku Lwokutaano nga eggwanga lijukira okuttibwa kw’Abajulizi. Olunaku lw’Abajulizi olw’omwaka guno lusuubirwa okubaamu abantu abawerera ddala oluvannyuma lw’eggwanga okuva ku muggalo gw’emyaka 2 nga bagenda kukung’aanira mu bifo 4, okuli ekiggwa ky’ Abakatoliki e Namugongo, e Nakiyanja mu bakulisitaayo awamu ne Mamra Prayer Centre ewa Fr. Kibuuka ate neku kiggwa ky’ abasiraamu e Namugongo. Bw’abadde ayogerako ne bannamawulire, Enanga ategeezezza nti tebalina kwekengera wadde okulabula kwebafunye ku bantu abayinza okwagala okulumbagana abalamazi wadde embeera eriwo mu ggwanga tenabeera ntebenkevu nnyo. “Basajja baffe bali mu bifo byonna ebina era buli lukya bongera okwetegekera embeera yonna eyinza okubalukawo okutaataaganya ebikujjuko bino,” Enanga bwe yagambye. Enanga yannyonnyodde nti bamaze dda okuzingako ebifo byonna ebiyinza okweyambisibwa abaagala okutabula ebikujjuko bino nasaba abantu okubatuukirira nga balina omuntu yenna gwebekengedde kuba balina abawanvu n’abampi, kadenge, Pikipiki awamu ne kkamera eziwera okunyweza eby’okwerinda mu kitundu kino. Ono yagasseeko nti obwengula bwa Namugongo bugenda kulondoolwa eggye ly’omubanga nga likolagana ne poliisi bwatyo nasaba abagenda okwetaba mu kulamaga ku mulundi guno okubeera obulindaala n’okwekengera ekintu kyonna kyebaba batategeera. Enanga abalamazi abasabye okutambula n’ebibogerako beewale okutaataaganyizibwa. Abasabye okwekeneenya embeera y’obulamu bwabwe nabawa amagezi baleme kwebonereza kisusse nga bagaana okulya, okunywa n’okuyimirira ekiseera ekiwanvu wamu n’okubeera mu mugotteko gw’abantu kuba byabulabe eri obulamu bwabwe.    	https://gambuuze.ug/2022/05/31/poliisi-eyungudde-abawanvu-nabampi-okukuuma-abalamazi-e-namugongo/
politics	Aba NUP bawangudde ekibuga Masaka mu kalulu k’abavubuka	  Masaka Abamu ku bavubuka abeetabye mukulonda Ekibiina ki National Unity Platform kiwangudde ebyalo ebisinga mukibuga Masaka mukulonda kw’abavubuka ku bukiiko bwabwe obw’oku byalo, okusinziira ku bivudde mu kulonda okwategekeddwa leero ku Lwokusooka. Abavubuka ba NUP bawangudde ebifo ebilonderwamu ebisinga obungi mu divizoni ebbiri ezikola ekibuga Masaka nga basinze ku bannabwe aba NRM wamu ne Democratic Party (DP). Ku kyalo Kimanya mu ggombolola ye Kabonera NUP yafunye obululu 43 neddirirwa NRM n’obululu 2 ate nga yo DP teyafunyewo. E Ssenya mu Kimanya era mu Kabonera NUP yafunye obululu 44, NRM 10 ate DP teyafunyewo kalulu. Wabula e Kyamulibwa ebintu byakyuseemu owa NRM yafunye obululu 77 nawangula owa NUP eyabadde n’obululu 28 ate nga yo DP teyafunyewo kalulu konna. Ate e Ssenyange mu Nyendo – Mukungwe divizioni NUP yafunye 46 ate nga DP ne NRM tebafunyewo kalulu. Nyendo ‘Parish’ NUP yakungaanyizza obululu 111 ate nga NRM ne DP baviriddemu awo. Okusinziira ku bavubuka mukitundu kino okulonda kwabadde kwa mirembe wadde nga e Kijjabwemi ne Kirumba amannya ga bawagizi ba NUP tegabadde ku nkalala z’abalonzi. Abavubuka beegudde mu malaka ekyawalirizza poliisi okukuba ttiyaggaasi okusobola okubagumbulula. Embeera yatabuse era okukkakana nga omubaka wa pulezidenti e Masaka Herman Ssentongo ayingidde mu nsonga okukakkanya abavubuka ababadde bataamye. “Tewali muntu yenna ali waggulu w’amateeka, kobeere nga oli mupoliisi kobeere nga oli w’akakiiko k’ebyokulonda. Lipoota gye njagala ani atagoberedde mateeka, ani yakoze nsobi ki?” Ssentongo bweyategeezezza. Ono yasuubizza abawagizi ba NUP nga bwagenda okunoonya abasimudde amannya gabwe ku nkalala era bakolebweko kubanga kino kyabadde kikyamu.    	https://gambuuze.ug/2020/08/17/5055/
health	Abapoliisi bakutendekebwa ku nkwata y’abasibe abalina COVID-19	  Kampala Oluvanyuma lw’abantu abakwatibwa ekirwadde ki ssennyiga Corona mu makomera n’obuduukulu bwa poliisi okweyongera, poliisi mu Kampala etandise okutendeka basajja baayo ku ngeri gyebalina okukwata n’okuggaliramu abasibe abalina ekirwadde kino. Abamu ku bapoliisi abali mu Kampala Kino kiddiridde okuggalwa kwa poliisi ye Kawempe ng’entabwe yava ku mulenzi ow’emyaka 15 eyali aggaliddwa ku misango egyekuusa ku kusobya ku mwana ow’emyaka 3 wabula oluvanyuma nazuulibwa nti yalina n’ekirwadde ki COVID-19. Poliisi egamba nti era kino kyabazibula amaaso ku bifo ebikuumirwamu abaana abataweza myaka 18 ababeera bazizza emisango. Omwogezi wa poliisi mu Kampala n’emirilaano Patrick Onyango, yategeezezza nga bwe batawanyizibwa ekizibu ky’okujjuzo mu buduukulu bwabwe naye nakakasa nti bakola kyonna okulaba nga abasibe bagoberera amateeka agatangira COVID-19. Onyango yanyonyodde nga poliisi bwetadddewo emitendera egy’enjawulo okulaba nga baziyiza ekirwadde kino okusaasaana. “Ekitongole kyaffe ekikola ku by’obulamu kyatuwadde dda ebintu ebyeyambisibwa okwetangira ekirwadde kino. Nga ne poliisi zonna zamaze dda okuweebwa ‘Sanitizers’ wamu ne ttanka z’amazzi okusobola okuyambako okutangira ekirwadde kino,” Onyango bweyategeezezza. Egimu ku mitendera egiteereddwawo okutangira ekirwadde kino okusaasaana mulimu; okuyimiriza abagenyi mu bifo ebikuumirwamu abaana abato, okusala ku muwendo gw’abantu abagenda ku poliisi wamu n’engeri endala eziwerako. Onyango yasabye abantu okugondera ebiragiro bya Minisitule y’ebyobulamu kiyambe okulwanyisa ekirwadde kino.    	https://gambuuze.ug/2020/09/11/abapoliisi-bakutendekebwa-ku-nkwata-yabasibe-abalina-covid-19/
health	Minisitule y’ebyobulamu erabudde ku kubalukawo kw’ekirwadde kya Polio	  Minisitule y’ebyobulamu erabudde bannayuganda ku kubalukawo kw’ekirwadde kya Polio mu ggwanga oluvannyuma lw’okwekebejja kwe baakoze mu makeberero ag’enjawulo mu Kampala n’ekizuulibwa ng’akawuka kano weekali mu Kampala. Okusinziira ku Dayirekita w’ebyobulamu mu Minisitule, Dr. Henry G. Mwebesa, ebyakebeddwa byaggyiddwa mu bifo ebisengejja kazambi okuli Bulogoobi ne Lubigi. Ebifo bino okuli; Bugoloobi ne Lubigi bye bimu ku bisinga okukung’aaniramu obucaafu okuva mu Kampala ekikakasa okubeerawo kw’akawuka kano mu Kampala. “Ebyavudde mu kunoonyereza okwakoleddwa abaUganda Virus Research Institute (UVRI) byakakasizza nga bwe waliwo akawuka ka polio ekika kya ‘Polio Virus type 2(cVDPV2). Akawuka kano akaazuuliddwa, kalina akakwate n’ekika kyacVDP2 ekyazuuliddwa e Sudan.”Mwebesa bwe yagambye. Ono yagasseeko nti kati bali bulindaala era banoonya mu malwaliro ag’enjawulo okulaba oba waliwo omulwadde wa polio era beeteegereza abaana bonna abali wansi w’emyaka 15 abalina akabonero akalaga okunafuwa mu mikono gyabwe n’amagulu. Dr. Mwebesa agamba ntu Uganda ne Afirika yonna yali yakakasibwa ekitongole ky’ebyobulamu mu nsi yonna ekyaWorld Health Organisation (WHO) nga tekyalina kirwadde kya Polio mu August 2020. Naye ate ekirwadde kino kyazzeemu okuzuulibwa mu mawanga ageetoolodde Uganda okuli;Kenya, South Sudan ne DRC. Okusinziira ku Dr. Mwebesa, okubalukawo kw’ekirwadde kino kuvudde ku bantu butajjumbira kugemesa baana mu ggwanga olw’ekirwadde kya COVID-19 ekyateeka eggwanga ku muggalo. Ekirwadde kya Polio kitambuzibwa okuva ku muntu omu kudda ku mulala nga kiyita mu kazambi, amazzi oba emmere ebiteekebwa mu lubuto nga birimu obubi.         	https://gambuuze.ug/2021/08/18/minisitule-yebyobulamu-erabudde-ku-kubalukawo-kwekirwadde-kya-polio/
sports	Ssaabaduumizi Ochola alagidde Cheptegei ne Chemutai okukuzibwa mu poliisi	      Kampala Ssaabaduumizi wa poliisi, John Martins Okoth Ochola, alagidde akakiiko akakola ku by’okulinnyisa abapoliisi amadaala okutunula mu ky’okukuza abaddusi b’emisinde; Joshua Cheptegei ne Peruth Chemutai, olw’okukola ennyo ne bawanika bbendera y’eggwanga mu misinde gy’ensi yonna egya Olympics egya 2020, egyayindidde mu kibuga Tokyo ekya Japan. Kino kiddiridde Cheptegei ne Chemutai okuwangulira Uganda emidaali gya zzaabu mu mpaka za mmita 3000 ez’abakyala awamu ne mmita 5000 mu baami ne basobozesa Uganda okukwata ekifo kya 24 ku mawanga 54 agasangibwa mu Africa ate n’ekwata kya 35 mu nsi yonna mu mawanga 206 ageetabye mu mpaka zino. Okusinziira ku Ochola, abaddusi bano tebakoma ku kuwanika bbendera ya Uganda kyokka n’eya poliisi ne bagikuumira waggulu. “Ndi musanyufu n’enkola y’abaddusi baffe. Emidaali gya tuyambye okusinga amawanga amalala nga; South Africa, Nigeria, Botswana, Ethiopia n’amawanga amalala.” Ochola bw’agambye. Ochola yakakasizza nti ebiseera by’eggwanga eby’emisinde bitangaavu era poliisi ejja kwongeramu amaanyi okusiima abo bonna ababeera bataddewo omutindo mu mpaka ez’enjawulo. “Ng’enda kugoberera okukuzibwa kw’abazannyi bano n’akakiiko ka poliisi akakola ku kwongeza amadaala.” Ochola bw’annyonnyodde. Ochola era asiimye Gen. Kale Kayihura olw’omusiguzi gwe yateekawo mu by’emizannyo mu poliisi ogusobozesezza abalina ebitone okuyitimuka. Kinajjukirwa nti okwaka oguwedde, Cheptegi yakuzibwa mu poliisi n’atuuka ku ddaala lya ‘Assistant Inspector of Police’ ng’ava ku lya ‘Inspector of Police’ oluvannyuma lw’okumenyawo likodi mu misinde gya mmita 10,000 egyali e Valencia mu Spain wabula lino tannalifuna olwa fayiro ye okubaako ebikyabulako. Kino kitegeeza nti amannya ga bano gagenda kuweerezebwa eri omukulembeze w’eggwanga basobole okulinnyisibwa amadaala.         	https://gambuuze.ug/2021/08/09/ssaabaduumizi-ochola-alagidde-cheptegei-ne-chemutai-okukuzibwa-mu-poliisi/
politics	Museveni atabukidde abamulangira obukulu, agamba tebalina makulu	  Kampala Pulezidenti Yoweri Kaguta Museveni atabukidde abantu abamuyeeya nga bagamba nti akuze mu myaka era takyasobola kukulembera Uganda, n’agamba nti ebigambo bya bano tebiriimu makulu. Abasabye okutunuulira nteekateeka z’alina beesonyiwe emyaka gye.  Museveni yategeezezza abawagizi be okwesonyiwa abamulangira obukadde naye banoonye akalulu era bafube okulaba nga bawangula akalulu ka 2021. Bino, Museveni yabyogeredde ku Ssettendero wa Muni University mu Arua bwe yabadde asisinkanye abakulembeze b’ekibiina abalina okubunyisa enjiri n’okunoonya akalulu. “Bino si bya ssomo likwata ku bulamu na buttoned (Biology) gye bakubaganyiza ebirowoozo ku bato n’abakuze. Twogera ku birowoozo n’ensonga ebizimba era mu zo osobola okuba omutuufu oba omukyamu. Nze ndi mukulisitaayo era obukulisitaayo bwadda naye kye mugamba tubusuulewo kubanga bumaze emyaka mingi? Tuve ne ku mateeka ga Musa olw’okuba gamaze emyaka 4000?” Museveni bwe yategeezezza. Wadde nga Museveni alina emyaka 76, y’omu ku beesimbyewo era ng’ayagala ekisanja kya mukaaga, ekintu abamuvuganya kye bagamba nti tekisaanidde era nga n’ebintu bikyuka buli kadde. Museveni bano abasabye bakomye ebiboozi ebitalina makulu kubanga naye we yabeerera mu myaka 20, yali agoberera eyali Pulezidenti wa Tanzania Mwalimu Julius Nyerere eyali mu myaka 50.Yagasseeko nti alina bingi bye yayiga ng’okwegatta kwa East Africa n’okununula South Africa mu bukabbulu. Ono yayongeddeko nti ekikulu kwe kulaba obutuufu oba obukyamu bw’ekirowoozo naye ate abamu bwe balandukira ku by’emyaka, kyeraga lwattu nti ebibeera byogerwa baba tebabitegeera. Museveni, wansi w’omulamwa ogw’okunyweza ebiseera bya bannayuganda eby’omu maaso, yategeezezza nti ayagala bannayuganda bamwongere emyaka 5 asobole okunyweza ebyo by’asobodde okukolera eggwanga. Yasabye bannakibiina okunnyonnyola abantu ebirungi ekibiina bye kikoze basobole okwongera okukyesiga.    	https://gambuuze.ug/2020/11/13/museveni-atabukidde-abamulangira-obukulu-agamba-tebalina-makulu/
sports	Tuteekamu kitono mu byemizannyo naye tuwangula emidaali – Pulezidenti Museveni	  Pulezidenti Yoweri Kaguta Museveni awolerezza eky’ebyemizannyo mu ggwanga okuweebwa ssente entono wadde bannabyamizannyo abeetabye mu Olympics e Tokyo basobodde okuwangulira Uganda emidaali era ne bateekawo okuvuganya okwamaanyi. Bino Museveni abyogeredde mu kusiima abaddusi abeetabye mu mpaka za Olympics ez’omwaka 2020 e Kololo ku Lwokusatu n’asaba bannayuganda okujjumbira ebyemizannyo. “Omuntu omu abadde agamba nti kyabadde kyamagero Uganda okukola obulungi nga eteekamu obuwumbi 18 bwokka mu by’emizannyo n’esobola okukola obulungi okusinga amawanga agateeramu ddala ssente.” Museveni bw’ategeezezza. Museveni annyonnyodde nti Yuganda erina ebitone ebitasangika naye ekizibu abantu abasinga kino tebakiraba era bamaliriza ebimu ku bintu babisaanyizzaawo era buli kitundu kirina obusobozi obwenjawulo era y’ensonga lwaki ekola bulungi mu by’emizannyo. Ono agambye nti wadde Kenya ne South Africa bateeramu ddala ssente naye Uganda ebakubira wala mu by’emizannyo. Museveni agasseeko nti Yuganda teyandisobodde kukola bulungi nga terina Mirembe nga bwekyali ku gavumenti eziyise era ng’okunyweza eby’okwerinda, kiyamba eby’emizannyo okukulaakulana. “Nali nagamb nti omuntu yenna alina ekitone bamuyingize butereevu mu bitongole bya gavumenti. Noolwekyo si kya magero nti abatuwangulidde zzaabu bali mu byakwerinda kuba y’engeri gye tusobola okutumbula ebitone nga tukozesa ssente ntono.” Museveni bw’akiggumizza. Uganda yakutte kifo kya 37 ku mawanga 206 okuva mu nsi yonna ate nga mu Africa yakutte kyakubiri wansi wa Kenya ku mawanga 54 agali mu Africa. Kino kiddiriddePeruth Chemutaiokuwangula zzaabu mu misinde gya mmita3000 steeplechase,Joshua Cheptegein’awangula zzaabu mu mpaka za mmita 5000. Mu ngeri yeemu Cheptegei yawangudde omudaali gw’ekikomo ateJacob Kiplimon’awangula ekikomo mu misinde egya mmita 10,000.        	https://gambuuze.ug/2021/08/12/tuteekamu-kitono-mu-byemizannyo-naye-tuwangula-emidaali-pulezidenti-museveni/
politics	Poliisi ekutte omukuumi wa Bobi Wine omulala	  Kampala Poliisi ekutte Jamshid Kavuma kanyama w’akutte bbendera y’ekibiina kya National Unity Platform(NUP), Robert Kyagulanyi Ssentamu amanyiddwa nga Bobi Wine, agiyambeko mu kunoonyereza kweriko. Omukuumi Kavuma eyakwatiddwa poliisi Kino kiddiridde omuntu atannategeerekeka okukasuka akakebe ka ttiyaggaasi okuliraana omubaka Kyagulanyi bwe yali awanyisiganya ebigambo ne poliisi bwe yali emutangira okweyongerayo. Okusooka waliwo akatambi akaafulumiziddwa nga kalaga ng’omu ku bakanyama ba Bobi Wine nti ye yakasuka akakebe kano akaayabika ne kalumya omu ku bakuumi ba Kyagulanyi. Wabula ate akatambi akaafulumizibwa ab’omukutu gwa NBS, kalaga nti akakebe kano kaakubwa okuva ku mmotoka ya bapoliisi. Wadde bino byali bwe bityo, omwogezi wa poliisi, Fred Enanga, yategeeza nti bakyanoonya Ariho abannyonnyole ku kakebe ka ttiyaggaasi ke yalina. Ariho yakwatiddwa e Bubulo mu Manafwa, bwe yabadde ku lukung’aana lwa Kyagulanyi. Kati omu ku bannamateeka ba NUP alumiriza nti Kavuma naye yakwatiddwa ab’ebyokwerinda ku wiikendi era ng’akuumirwa ku poliisi e Kasangati. Malende ategeezezza nti Kavuma yakwatiddwa ku by’okulemesa poliisi okukola emirimu gyayo wamu n’okukuma mu bantu omuliro. Ono agamba nti agenze ku poliisi eno okulaba nga Kavuma ayimbulwa ku kakalu ka poliisi oba atwalibwe mu kkooti, wabula nga byonna bikyagaanye. Omwogezi wa poliisi, Fred Enanga ategeezezza nti ye kyamanyi kwe kukwatibwa kwa Ariho era nga tannafuna mawulire gonna ku kukwatibwa kwa Kavuma. Okusinziira ku Enanga, Ariho akuumirwa ku poliisi e Kireka era ng’abakola ku musango gwe bateekateeka fayiro ye asobole okutwalibwa mu kkooti wiiki eno. Ku wiikendi, Kyagulanyi yategeezezza ng’emisango egyateereddwa ku Ariho bwegiri emipange era nga kino kiraga nti gavumenti egezaako okukwata n’okutulugunya abantu be okumumalamu amaanyi ekintu ky’agamba nti tekigenda kusoboka.    	https://gambuuze.ug/2020/12/07/poliisi-ekutte-omukuumi-wa-bobi-wine-omulala/
politics	Obwakabaka butangaazizza ku bukadde ebisatu Museveni bweyawa Katikkiro	 Museveni ng’akwasa Katikkiro kyeke ey’obukadde ebisatu   Obwakabaka Bwa Buganda nga buyitira mu minisita avunaanyizibwa ku Lukiiko, Abagenyi n’Amawulire, Owek. Noah Kiyimba butangaazizza ku bukadde ebisatu, omukulembeze w’eggwanga Yoweri Kaguta Museveni bweyakwasa Katikkiro wiiki ewedde. Mukiwandiiko ekifulumiziddwa Owek Kiyimba, kitegeezezza, anti okwawukana kubibadde bibungeesebwa ku mitimbagano egy’enjawulo, essente zino zaaweebwayo mu kaweefube w’okuzzaawo amasiro g’e Kasubi agayokebwa mu 2013.  “Gavumenti ya Uganda ng’egoberera ekiteeso kya kabineeti nayo yawaayo obuwumbi bubiri n’esuubiza nti singa Obwakabaka bunaagiwa embalirira ya ssente zino, baali baakubwongera ssente endala. Kyaddala, enkozesa y’obuwumbi obubiri yabaweebwa era olw’okugisiima, gavumenti yakiriza okwongera Obwakabaka obuwumbi obulala bubiri, ng’akubuno Omukulembeze w’eggwanga Yoweri Kaguta Museveni ku Mmande nga 18/11/2019 yatuwaddeko obukadde bisatu,” ekiwandiiko bwekyategeezezza.  Ekiwandiiko Mubujjuvu  Mu March 2016, nabbambula w’omuliro yakwata era nasaanyaawo amasiro g’e Kasubi nga gano mwemuterekeddwa ba Ssekabaka ba Buganda bana omuli Muteesa I, Daniel Mwanga, Daudi Chwa ne Edward Muteesa II. Amasiro gano gaalondebwa ekitongole ky’amawanga amagatte ekya Unesco ng’ekimu kubifo ebyenkizo ennyo munsi yonna. Obwakabaka Bwa Buganda bwabakana n’eddimu ly’okugazzaawo okuva mu 2013 oluvanyuma lw’okulondebwa kwa Charles Peter Mayiga kubwa Katikkiro.  Nga buyita munteekateeka ez’enjawulo nga Ettoffaali, Obwakabaka bwakasaasaanya Shs 6, 064,347,329 kuzaawo amasiro gano. Ku buwumbi obuna Obwakabaka bwebwakakunganya, Shs2, 594,879,605 zaakozesebwa mukuzimba bbugwe okwetooloola amasiro gano agawaza yiika 64 okusobola okutangira ababbi n’abasenze okusaalimbira kuttaka lino. Era essente zino zaakozesebwa n’okuddaabiriza Bulinnya, ennyumba entongole Naalinnya w’amasiro mwasula saako n’amayumba amalala abalabirira amasiro mwebasula. Sente zino era zeeyambisibwa mukussa amasanyalaze g’enjuba okwetoolola ekikomera kyonna saako n’amazzi. Gavumenti ya Uganda ng’egoberera ekiteeso kya kabineeti nayo yawaayo obuwumbi bubiri n’esuubiza nti singa Obwakabaka bunaagiwa embalirira ya ssente zino, baali baakubwongera ssente endala. Kyaddala, enkozesa y’obuwumbi obubiri yabaweebwa era olw’okugisiima, gavumenti yakiriza okwongera Obwakabaka obuwumbi obulala bubiri, ng’akubuno Omukulembeze w’eggwanga Yoweri Kaguta Museveni ku Mmande nga 18/11/2019 yatuwaddeko 300,000,000 [obukadde bisatu.]  Omulimu gw’okuzimba Muzibwazaalampanga ng’eno y’ennyumba enkulu kyenkana guwedde. Nga n’akasolya akasinga obuzibu ebitundu kyenda kubuli kikumi kawedde okussibwamu Ddaali [ceiling]. Langi yasiigibwa ku byuma ebiwaniridde akasolya olw’okubitangira okutalagga at era langi eno eyaggyibwa mu Bugirimaani teggya muliro. Gavumenti ya Japan ng’eyita mukitongole kya UNESCO, yasuubiza emitwalo gya doola 500,000 nga zakugula ebyuma ebizikiriza omulro era bino byakuteekebwa mumasiro ng’omulimu gusemberedde okuggwa. Obwakabaka bukola kyonna ekisoboka okulaba ng’amasiro gamalirizibwa kyokka nga buli muzizo saako obulombolombo bwonna mumulimu guno bugobereddwa.  Twebaza buli muntu yenna alina kyeyawaayo omuli essente, ebizimbisibwa saako n’abo abawaddeyo amaanyi gaabwe okulaba ng’amasiro gazimbibwa. Twagala okukakasa abantu ba Buganda nti buli ekirina okukolebwa kiggya kkolebwa okulaba ng’amasiro g’e Kasubi gaddizibwawo kumutindo gwegaaliko kubanga eno y’entabiro y’obuwangwa bwaffe.     	https://gambuuze.ug/2019/11/22/obwakabaka-butangaazizza-ku-bukadde-ebisatu-museveni-bweyawa-katikkiro/
business	Owek. Kakomo afalaasidde abantu ku bweggasi	     Minisita omubeezi ow’obulimi obusuubuzi n’obwegassi mu Buganda owek.Hajji. Amisi Kakomo afalaasidde abantu ba Kabaka okunyweza ensonga Ssemasonga era beettanire obweggasi bweba baagala okugenda mu maaso. Obubaka buno, Owek. Kakomo abuweeredde ku mukolo kwakiikiridde Katikkiro okutikkula Oluwalo lwa bukadde obusobye mu 15 okuva mu bantu ba Kabaka abavudde mu ssaza Kyaddondo . “Ensi Buganda okugizza ku kitiibwa kyaayo nga bwekyali okuva edda kikwetaagisa okunyweza ensonga Ssemasonga 5. Mbakubiriza okwettanira obweggasi nga Baffe bweyazeemu okutulagira. Mukiseera kino nga tulina okusomooza okungi twetaaga okukolera awamu n’okuwuliziganya nga essira tuli teeka kukendeeza ebyo ebitunyiga naddala obwavu n’enjala, ” Owek. Mayiga bw’agambye.  Ono asabye abakyalina ettaka okulikuuma nga balimirako emmwaanyi n’emmere kiyambe abantu ba Kabaka okubeera obulungi. Abakiise embuga okusinga bavudde mu ggombolola ya Ssaabagabo Lufuka ne Mutuba 1 Nangabo mu kaweefube w’okuwagira enteekateeka za Buganda. Owek.Kakomo era abasabye okunyweza obumu beewala enjawukana mu byobufuzi neddiini mu buweereza okuzza Buganda ku ntikko neggwanga okugend mu maaso. Ye Minisita omubeezi owa Gavumenti ez’Ebitundu Owek. Joseph Kawuki akubiriza abakulembeze n’ Abaami ba Kabaka okulwana okunnyikiza enteekateeka z’Obwakabaka mu bantu okulaba nga bongera okuzetanira.  Abaami b’Eggombolola zino bategeezeza nti nga bakulembeza obumu basobodde okubaako byebatuukako mu bitundu byabwe newankubadde baliko okusoomozebwa okwebasanga nga obukubagano n’okwerumaruma mu bakulembezemu gavumenti eyawakati.       	https://gambuuze.ug/2022/08/04/owek-kakomo-afalaasidde-abantu-ku-bweggasi/
politics	AKALULU 2021: Ebyokwerinda binywezeddwa nga Bobi Wine ne Amuriat beewandiisa	  Kampala Poliisi n’amagye biyiiriddwa mu bungi ku nguudo ezigenda okukozesebwa munnakibiina kya National Unity Platform (NUP), Robert Kyagulanyi Ssentamu ne Munnakibiina kya Forum for Democratic Change (FDC), nga bagenda okwewandiisa e Kyambogo. Robert Kyagulanyi ne mukyala we Barbie Kyagulanyi Ab’ebyokwerinda balabiddwako e Magere, Kisaasi, Nakawa n’emu bitundu bya Kampala nga; Nateete, Kibuye, Najjankumbi, Kamwokya, ewa Kisekka wamu n’ebifo ebirala. Poliisi yawandiikidde Bobi Wine ng’emulaga amakubo g’alina okukozesa era n’emusaba aganywerereko kimusobozese okutuuka mu budde. Bano baakakasizza bwe bagenda okuwerekera Kyagulanyi okuva ewaka we okutuuka w’alina okwewandiisiza n’abantu abo abakkiriziddwa akakiiko k’ebyokulonda okumuwerekera. Bobi Wine agenda kuyita; Magere, Kumbuzi, Kisaasi, Ntinda Stretcher, Spear Motors, ku Masang’anzira ga Kyambogo University okutuuka ku kisaawe ky’e Kyambogo w’agenda okwewandiisiza. Poliisi ekkakkanya obujagalalo eyiiriddwa mu bungi mu bitundu bya Kampala ebyenjawulo nga Makindye nga kigambibwa nti eno abawagizi ba People Power babadde baatandise okukung’aana. Bobi Wine asimbudde e Magere okwolekera e Kyambogo era ng’awerekeddwako mukyala we, Barbie Kyagulanyi wamu ne bannakibiina abalala.    	https://gambuuze.ug/2020/11/03/akalulu-2021-ebyokwerinda-binywezeddwa-nga-bobi-wine-ne-amuriat-beewandiisa/
sports	Basengese ttiimu z’ Amasaza ga Buganda ezinaazannya semi fayinolo	        Olukiiko oluteekateeka empaka z’amasaza ga Buganda ez’omupiira ogw’ebigere, lukakasizza ensengeka y’emipiira egy’oluzannya lwa semifinal ezigenda okuzannyibwa nga 9 ne 16 omwezi guno ogwa October, 2022. Ku mutendera guno, Buddu egenda kuttunka ne Bulemeezi, Ssingo ettunke ne Busiro. Ensengeka zino zikakasiddwa mu lukiiko olutudde olwaleero ku Bulange e Mengo, lubadde lukubirizibwa ssentebe we mpaka zino Sulaiman Ssejjengo. Ensisinkano eno yeetabiddwamu ttiimu zonna ezatuuse ku luzannya oluddirira olw’akamalirizo. Minisita w’ebyemizannyo n’Abavubuka n’okwewummuzaamu mu bwakabaka Owek Henry Moses Ssekabembe Kiberu, akubiriza ttiimu ezituuse ku mutendera guno okwongera okunyweza empisa ate n’okukulembeza obuntubulamu. Akulira eby’ekikugu mu lukiiko oluddukanya emipiira gy’ Amasaza , Festus Kirumira agambye nti emipiira ku mutendera gw’oluzannya olusooka gigenda kutandika ku ssaawa 10. Emipiira egy’okuddingana gyakutandika ku ssaawa 9 ez’olweggulo      	https://gambuuze.ug/2022/10/05/basengese-ttiimu-z-amasaza-ga-buganda-ezinaazannya-semi-fayinolo/
politics	Gen Otafiire: “Pulezidenti bwe bamulondera mu Palamenti olwo ekyatulwanya tekibeeramu makulu”	 Minisita w’ensonga z’omunda mu ggwanga, Maj Gen Kahinda Otafiire agamba nti Palamenti singa kagitanda n’ekola enkyukyuka mu Ssemateeka, Pulezidenti n’atandika okulondebwaababaka; olwo emyaka etaano gye bamala nga balwana mu nsiko okuggyako gavumenti eyaliko, olutalo olwo luba teruliimu makulu wadde akatono. Bino Otafiire yabyogedde ku wiikendi bwe yabadde awaayo pulojekiti ez’enjawulo ezakoleddwa eggye lya UPDF nga lijaguza emyaka 41 egy’olunaku lwa Tarehe Sita egyakwatiddwa e Mbale. Otafiire agamba nti buno bubeera bufere bwennyini kuba NRM ekyagitwala mu nsiko kwali kulwanirira demokulaasiya n’okuwa bannayuganda eddembe lyabwe okwerondera omukulembeze gwe baagala nga bayita mu kalulu. “Olwo olutalo teruba na makulu kuba ezimu ku zino ensonga zennyini ze zatutwala mu nsiko.” Minisita Otafiire bwe yagambye. Ono era alabudde ebitongole by’ebyokwerinda okuli amagye ne poliisi okukomya okutulugunya abantu n’okubakuba kuba si nte era n’asaba kino kikome mu bwangu kuba kisiikuula bannansi emitima n’okunafuya gavumenti ya NRM. Okusinziira ku Otafiire, poliisi n’amagye biringa bya nnyanja ebyetaaga amazzi okubeerawo era nga mu nsonga eno bannayuganda ge mazzi agalina okubibeezaawo. Otafiire yagguddewo ekizimbe kya bibiina bisatu ku ssomero lya Manjiya Primary School,ekirala kya bibiina bibiri ku Umayoka Primary Schoolawamu n’ekizimbe okuli kaabuyonjo n’ebinaabiro ebigenda okukozesebwa abakyala abasulirira okuzaala ku Bukigai Health Centre III.      	https://gambuuze.ug/2022/02/07/gen-otafiire-pulezidenti-bwe-bamulondera-mu-palamenti-olwo-ekyatulwanya-tekibeeramu-makulu/
religion	Muve mu kusiiba mu masinzizo  mbu musaba bugagga- Katikkiro	  Katikkiro Charles Peter Mayiga asabye abavubuka okukola ennyo bave mu kusiiba mu masinzizo mbu basaba bugagga. Okwogera bino Mayiga abadde ku Keleziya ya Our Lady of Mount Carmel e Kansanga nga Derrick Muganga, mutabani wa Leonard Mukasa agattibwa ne Janet Atuheire. “Mulina okukola ennyo, temusulanga mu keleziya nga musaba obugagga. Abavubuka baagala kwonooneka nti basiiba basaba Katonda abagaggawaze. Ekyo kyabulabe, mubanga abakema Katonda. Mu musabe abawe ebirowoozo ebireeta enkulaakulana abawe n’obulamu obulungi,” Mayiga bwagambye. Asabye abafumbo okukola ebyo ebireeta essanyu mu maka nti olwo lwebajja okusobola okweyagalira mu bufumbo. Annyonnyodde nti obufumbo bulinga ebintu ebirala byonna munsi, nga bwobiwa obudde osobola okubiwangula. “Omusuubuzi bwasuubula engoye, enkya nazivaako n’asuubula kasooli, ate enkya n’asubuula ebyamasannyalaze, ekivaamu nga agamba nti bandoga, nga n’obusuubuzi bumulema kubanga talina kyawadde budde,” Mayiga bwagambye. Derrick Muganga ne Janet Atheire nga bamaze okugattibwa Asabye n’abafumbo okuba abayonjo kubanga teri muntu ayagala muntu mukyafu. “Ekisikiriza abantu okudda eka sirwakubanga ennyumba nenne nnyo oba erimu ebibajje ebirungi ennyo. Temujja kwagala kubeera mu maka ago singa gabeera majama ate bwemutaayagale kugabeeramu mwembi, ng’obufumbo bugenze,” Katikkiro bwagambye. Yeebazizza nnyo abavubuka abettanira obufumbo n’agamba nti teri muntu ayinza ku kulaakulana singa takola ebyo ebisoomooza.   	https://gambuuze.ug/2020/01/11/muve-mu-kusiiba-mu-masinzizo-mbu-musaba-bugagga-katikkiro/
health	Byanyima ye mugenyi ow’enjawulo ku Misinde gy’Amazaalibwa ga Kabaka	Akulira ekitongole ekirwanyisa Siriimu mu nsi yonna era munnayuganda Winnie Byanyima, y’agenda okubeera omugenyi omukulu nga Beene asimbula emisinde gy’okujjukira amazaalibwa ge ag’omwaka 2020. Akakiiko akalondeddwa okutegeka emisinde gy’omulundi guno Ekyama kino kibikuddwa Omumyuka asooka owa Katikkiro, Owek. Prof. Twaha Kaawaase Kigongo, bw’abadde ayanjulira bannamawulire akakiiko akategesi ak’emisinde gino, leero ku Lwokuna mu Bulange e Mmengo. Owek. Kaawaase agambye nti, “Tuli mu kulwanyisa Mukenenya era ekibiina ky’ensi yonna ekya UNAIDS akikulira oba ssenkulu waakyo era Munnayuganda Winnie Byanyima, y’agenda okuba omugenyi omukulu.” Ono asabye abantu okujjumbira emisinde gino bwe banaabeera basobole, okwaniriza Ssenkulu wa UNAIDS, Byanyima mu kitiibwa ekisaanidde. Kaawaase annyonnyodde nti emisinde gy’omulundi guno, Omutanda yasiimye giddukirwe wansi w’omulamwa ‘Abaami tubeere abasaale mu kulwanyisa Mukenenya tutaase abaana ab’obuwala’ Olukiiko olulangiriddwa lukulira Owek. Kaawaase nga ye ssentebe waalwo, Owek. Henry Ssekabembe ye mumyuka ate Minisita Noah Kiyimba mukiise. Abalala kuliko; Omuk. Josephine Nankindu, Omuk. Zzaake, Omuk. Kawaddwa awamu n’abalala. Prof. Kaawaase agambye nti Beene yasalawo okusoosowaza ebyobulamu mu Uganda ne Buganda, y’ensonga lwaki Obwakabaka bwafunye engule ya ‘Heroes in Health Award 2020.’ Olw’okusukkuluma mu kulwanirira ebyobulamu. Agasseeko nti ku lunaku lwennyini abanaayingira mu Lubiri tebajja kusukka bantu 200 era nga bano bagenda kuweebwa ebbaluwa ezibayita okutandika n’olunaku lwa Mmande ya wiiki ejja. Ono asabye abantu okugula akajoozi ga 2020 basobole okwetaba mu misinde gino egigenda okuddukibwa mu ngeri ya Ssaayansi. Kinajjukirwa nti emisinde gino gyali gwakubaawo ku lunaku 13/ 04/ 2020 olw’amazaalibwa, naye ne kitasoboka olw’embeera y’ekirwadde kya Ssennyiga Corona era ne kisalibwawo emisinde gino okuddukibwa mu ngeri ya Ssaayansi.    	https://gambuuze.ug/2020/11/19/byanyima-ye-mugenyi-owenjawulo-ku-misinde-gyamazaalibwa-ga-kabaka/
politics	Mukomye okulwanira ebifo, tununule eggwanga – Omubaka Mpuuga	 Bya Gladys NanyombiKabuusu Amyuka pulezidenti w’ekibiina kya National Unity Platform (NUP) era nga ye mubaka w’ekibuga kye Masaka mu Palamenti, Mathias Mpuuga, alabudde bannakibiina ku kulwanira ebifo n’agamba nti kino kijja kubalemesa okutuukiriza ekigenderererwa ekinene. Amyuka Pulezidenti Mathias Mpuuga    “Ebifo by’obukulembeeze bya kaseera buseera era mbasaba ffenna tutunulire ensonga ennene ey’okununula eggwanga, twesonyiwe obusonga obutaliimu makulu . Bwe muba musobodde okugumiikiriza Museveni emyaka 35, lwaki mulemererwa okutuula nemukkaanya ku nsonga ezibatawaanya.” Mpuuga bw’agambye. Bino Mpuuga abyogeredde ku ttabi ly’ekibiina kya NUP e Kabuusu wamu ne mu Kampala bw’abadde asisinkanye abeegwanyiza kkaadi ya NUP ku bwmmeeya bw’e Mukono, Erias Nkoyooyo ne Daniel Lugoloobi. Kino kiddiridde bannakibiina abawerako okutegeeza nga bwe bataafunye bwenkanya mu kugaba kkaadi z’ekibiina era ng’abamu balumiriza nti zino abakulu baazitunze. E Mukono embiranye eri wakati wa Lugoloobi alumiriza Nkoyooyo okutwala obuwanguzi bwe. Bano olutuuse ewa Ssentebe Mpuuga nebeesogga akafubo akagaaniddwamu bannamawulire akamalidde ddala essaawa bbiri nnamba era bwe bafulumye nebategeeza bannamawulire nti ebikkaanyiziddwako bajja kubirangirira mu maaso awo. Ku ndooliito zino, Mpuuga yasabye bannakibiina beegatte basobole okutuukiriza ekigendererwa ekinene kubanga akalulu kagenda kusalawo kinene ku kye balina okuzzaako. “Abakulembeeze bwe baagana okwegatta, mmwe abantu mwegatte kubanga abantu abali awamu basobola okugatta abakulembeze era nebatuuka ku nzikiriziganya etaliimu kuyiwa musaayi.” Mpuuga bw’agasseeko. Mpuuga yennyamidde olw’abamu ku bakulembeze abavudde ku nsonga enkulu ezitwala eggwanga mu maaso nebadda mu kwerumaaluma era okukakkana ng’omusaayi guyiise. Ate ye omubaka w’ekibuga ky’e Mukono era munnakibiina kya NUP, Betty Nambooze Bakireke, asabye abeesimbyewo okutuula bagonjoole ensonga zino n’obwegendereza kubanga singa tebakkaanya obuwanguzi basobola okubufiirwa. Omu ku beemulugunnya, Erias Nkoyooyo ng’abadde yeegwanyiza bwammeeya bw’e Mukono, ategeezezza nti waabaddewo kyekubiira mu kugaba kkaadi era n’asaba abakulu okutunula mu nsonga ze. Lugoloobi nga ye yafuna Kkaadi, yasabye munne akkirize okusalawo okwakolebwa basobole okutwala ekibiina mu maaso n’asuubiza nti singa okusalawo kw’abakulu okugenda okulangirira kujja ng’awanguddwa ye mwetegefu okumuwagira. Enkaayana ez’ekika kino okuva mu bitundu ebyenjawulo zaawalirizza abakulu mu NUP okuyimiriza okugaba Sitampu eri abo abaagala okwewandiisa mu kakiiko k’ebyokulonda, bamale okuzigonjoola.    	https://gambuuze.ug/2020/09/24/mukomye-okulwanira-ebifo-tununule-eggwanga-omubaka-mpuuga/
business	Covid-19 atuyigirize nti omulimu ogumu mutego-Kaawaase	 Oweek. Prof. Twaha Kigongo Kaawaase Omumyuka asooka owa Katikkiro wa Buganda, Oweek. Prof. Twaha Kigongo Kaawaase agambye newankubadde ekirwadde kya coronavirus kifukamizza ensi yonna nga ne Uganda, mw’ogitwaliddde, naye abantu bateekwa okukifunamu eby’okuyiga.  Bwabade ayogerako eri emikutu gy’Obwakabaka egy’ebyempuliziganya omuli BBS Terefayina, CBS leediyo ne Gambuuze-Online okusinziira mu makaagee Bukoto, Oweek. Kaawaase ategeezezza nti ekirwadde kya Coronavirus kiteekeddwa okuyigiriza abantu nti omulimu  ogumu mutego, bwegumasuka omuntu aba ‘awedde.’ “Abakozi abafuna omusaala mukimanye nti mwetaaga okufunayo ebirala byemukola. Oteekwa okubaako n’ekirala ekitambula oba osimbye miti, oba olunze embuzi,” Kaawaase bweyagambye.  Ono nga mukugu mu byenfuna n’ebyenjigiriza yategeezezza nti  n’abakozesa beteekeddwa okuyiga okukwata ensimbi z’abwe n’obwegendereza.  “Twegendereze okukola ssente netuzirya ekivubi. Oteekwa okumanya nti waliyo olunaku olwenkya. Ggw’obadde okimanyi nti akantu ketutalaba kasobola okutusibira ewaka ebbanga lino lyonna,” Kaawaase bweyagambye.  Yagasseeko nti ekirwadde kya coronavirus nakyo kiteekeddwa okuyigiriza abantu nti basobola okukola ebintu ng’embaga, okuziika n’emikolo emirala nga bagoberera ennono ya Buganda.  Yagambye obulwadde buno bwalaze nti omuntu asobola okukola omukolo ogw’abantu abatono ddala ate neguvaayo bulungi.  Gavumenti yawera emikolo gyonna egikunganya abantu abangi n’agamba nti embaga ekkirizibwako banti 10 lyokka. Ate okuziika yakukkirizaako bantu abatasukka 30 nga banganda bokka.  Oweek. Kaawaase era yategeezezza nti coronavirus era yalaze nti enkola ya munno mukabi ekyaliwo mu ggwanga. Wano yanokoddeyo Kabaka eyawaayo obukadde 100 okuyambako abantube abakoseddwa ebiragiro bya gavumenti okuziyiza ekirwadde kino okusaasana. Mubirala, Kaawaase yagambye nti ekirwadde kino kiteekeddwa okujjukiza eggwanga okussa essente mu malwaliro, eby’obulimi, okunonyereza wamu n’ebyenjigiriza. “Corona yazze era ajjakuggwawo tugende mu maaso. Twetegereze nnyo era tubeere bakambwe okukwata ssente ezifuluma. Eziyingira tuzaanirize naye ezifuluma tuzitangire,” Kawaase bweyagambye. Yayongeddeko nti ng’eggwanga likyali ku muggalo gwa coronavirus, abantu bateekeddwa okusigala nga bakola ebintu nga dduyiro n’okuyambako mu nsoma y’abaana. “Kabaka yalengera wala nnyo n’atandika Terefayina abaana webasomera. Omwana wabeera ewaka abeere ne timetable okukola emirimu gy’awaka si kulaba tiivi kyokka.”    	https://gambuuze.ug/2020/04/22/covid-19-atuyigirize-nti-omulimu-ogumu-mutego-kaawaase/
health	Minisita Kiyimba akubirizza abavubuka okwekuuma mukenenya	Oweek. Noah Kiyimba  Minisita wa Kabaka avunanyizibwa ku Lukiiko, Kabineeti, Amawulire, Abagenyi era Omwogezi w’Obwakabaka, Oweek. Noah Kiyimba agambye nti tekisoboka kuzza Buganda kuntikko ng’abantu balwadde. N’olwekyo, nsaba abavubuka okwekuuma obulwadde bwa mukenenya, nga banukula omulanga gwa Ssabasajja Kabaka. “Kabaka atukulembeddemu okulwanyisa mukennenya n’olwekyo mmwe abavubuka mwongere okutegeeza bavubuka banammwe nti obulwadde gyebuli. Bafube okwekuuma,” Kiyimba bweyategeezezza. Okwogera bino Oweek. Kiyimba yabadde akiikiridde Katikkiro Charles Peter Mayiga mu kutikkula oluwalo ku Mbuga enkulu e Bulange Mmengo. “Ebiseera ebisinga abavubuka ogenda n’obagamba nebalabikanga abawulidde, naye ate yennyini awulidde ate yagwa muntata. Obulwadde bwa mukenenya tebukwata miti wabula bantu; ng’anaamakubo mwebuyita tugamanyi. N’olwekyo tubeere begendereza nnyo. Kikwasa ennyiike omwana asomye okuva mu bulamu bwensi olw’obulwadde bwa mukenenya,” Kiyimba bweyagambye. Yanyonyodde nti okusinziira ku kononyereza, obulwadde buno businga mu Buganda, n’olwekyo nsaba abavubuka obutabako muntu yenna gwebeesiga okugyako nga amaze kukeberebwa. Kyokka era yasabye abavubuka bafune ababeezi okusinga okuwankawanka n’abuli muntu. Kuludda olula, Ssalongo Lawrence Kayiza Mbuubi, ng’ono ye mwami atwala essaza lya Kabaka erye Buvuma omulonde nga naye yakiise Embuga yayanjulidde Katikkiro ebizibu ebiri mu Ssaza lye, newankubadde yayongeddeko nti bajja kubirwanyisa okulaba ng’essaza lyabwe lituuka kuntikko. “Tuli bavubi naye waliyo amagye agajja okulwanyisa envuba embi naye abajaasi abo ate biyitirizza okutulugunya abantu. Abamu bafuuse balema, abamu bafudde. Oluusi webakusanga ng’olina ebyennyanja byo ttani nga ttaano, naye nga mulimu akenyanja kamu akato, byonna babitwala,” Kayiza bweyagambye. Abe Buvuma batikuddwa Oluwalo lwa 1,840000. Mu balala abakiise, mwabaddemu abe Ssaza lye Kyaddondo nga bakulembeddwamu Kaggo Agnes Nakibirige Ssempa. Wammanga amasomero bwegaatikuddwa. Homsdallen primary School 1,000,000 Ridgeway Primary School 1,000,000 Victorious Primary School 500,000 Old Kampala Primary School 200,000 Covenant Primary School 380,000 Kampala High School 250,000 Namirembe Model School 100,000 Lohana School 100,000 Kyaggwe Road Primary 20,000 Bright Junior School 200,000 Omugatte 5,620,000   	https://gambuuze.ug/2019/11/12/minisita-kiyimba-akubirizza-abavubuka-okwekuuma-mukenenya/
politics	Kibalama akkiriza okusisinkana Gen. Muhoozi, yeegaanye ebyokusaba Bobi Wine ssente	 Kampala Eyali Pulezidenti w’ekibiina kya National Unity & Reconcilliation Platform (NURP), ekyafuuka ‘National Unity Platform (NUP)’, Moses Nkonge Kibalama, atuuyanidde mu maaso g’omulamuzi wa Kkooti enkulu Musa Ssekaana, bannamateeka ba Kyagulanyi bwe babadde bamukunya ku birayiro ebibiri bye yakola nga bikontana. Moses Kibalama ne  Ssimbwa  mu kkooti  ku Lwokutaano Kibalama asinzidde mu kkooti eno n’akkiriza okusisinkana Omuduumizi w’eggye lya UPDF, Gen. David Muhoozi bwe yali akwatiddwa era ng’ono yamubuuza ku nsonga ezikwatagana n’okukyusa ekibiina kye erinnya.  Ayongeddeko nti era baayogera ku butakkaanya bwe yali afunye n’obukulembeze bwa National Unity Platform obuggya obukulirwa Robert Kyagulanyi (Bobi Wine). Kkooti yafulumya ekibaluwa kibakuntumye ku Kibalama ajje agitangaaze ku birayiro ebibiri. Ebirayiro bino, ekimu kyali kiraga okukyusa obukulembeze n’erinnya ly’ekibiina nti byakolebwa mu butuufu ate ng’ekirala kiwakanya ebyakolebwa nti byali bikyamu. Oluvannyuma lwa Munnamateeka Medard Sseggona okumukunyiza ekiseera, Kibalama yeegaanye eby’okusaba Bobi Wine obuwumbi bwa ddoola butaano z’agamba nti yali yazimusuubiza wadde ng’emabegako yafulumya akatambi akabanja Bobi Wine.  Kibalama Ategeezezza kkooti nti ensisinkano ye ne Gen. Muhoozi yaliwo oluvannyuma lw’okumukwata wabula agaanye okwogera ebisingawo ku bye baateesaako oba ekifo we baasisinkana. Wabula abuulidde kkooti nti okuva ku olwo yalemererwa okuddayo ewuwe. Bannamateeka ba Kyagulanyi abakuliddwa Looya Ssegona Wabula Kibalama yeegaanye eby’okusisinkana akulira ekitongole ekikkesi ekya ISO, Col. Kaka Bagyenda, wadde nga wiiki bbiri nnamba azimaze akuumirwa mu kifo ky’agaanye okwatula e Mbale era ng’abadde akuumibwa amagye agakuuma Pulezidenti. Bw’abuuziddwa Sseggona obanga yali asabyeko obukuumi okuva mu bitongole ebyokwerinda, Kibalama agaanye n’ategeeza nti naye yalabirako nga bamutwala. Kibalama bw’abuuziddwa engeri gye yafunyemu ekiwandiiko ekyabadde kimuyita mu kkooti ategeezezza nga bwe waliwo omuntu eyakukusizza olupapula lw’amawulire n’alumutwalira era we yategeeredde nti kkooti emwetaaga. “Waliwo omuntu eyakukusizza olupapula lw’amawulire n’aluleeta we nabadde, bwentyo bwe nategedde nti kkooti enneetaaga.” Kibalama bw’agambye. Ebya Kibalama bwe biwedde, olwo bannamateeka nebatandika okukunya munywanyi we, Paul Ssimbwa Kagombe bwe baatandika ekibiina kino era naye n’akakasa nti abadde akuumirwa Mbale era ng’abeebyokwerinda be bamulina. Kyokka Kibalama asanze akaseera akazibu okunnyonnyola kkooti engeri gye yateeka omukono gwe ku birayiro ebibiri ebyakolebwa ku lunaku lwe lumu wabula nga buli kimu kikontana n’ekirala. Sseggona asoose kutegeeza kkooti nga Kibalama bwe yakuba ebirayiro ng’ayitira mu bannamateeka ba Lukwago & Co. Advocates ng’ennaku z’omwezi 14/ September/2020 ku ssaawa bbiri ez’ekiro ng’akakasa nti okukyusa erinnya n’okukyusa obukulembeze byakolebwa mu mateeka. Wabula Bannamateeka balaze ekiragiro ekirala kye yateekako omukono ku lunaku lwe lumu ku ssaawa 10 ez’olweggulo nga kiwakanya eby’okukyusa obukulembeze n’erinnya ly’ekibiina. Ku kino Sseggona ategeezezza kkooti nti tekisoboka kubanga Kibalama yali tasobola kukuba kirayiro kisazaamu kino ku ssaawa 10 ez’olweggulo nga kisazaamu ekyakolebwa ku ssaawa 2 ez’ekiro kubanga mu budde obwo kyali tekinnakolebwa. Kibalama akkiriza okuwa akakiiko k’ebyokulonda amawulire amakyamu bwe kaali kakkiriza okukyusa obukulembeze n’erinnya ly’ekibiina. Wano bannamateeka ba NUP nga bakuliddwa Sseggona basabye omulamuzi Musa Ssekaana, Kibalama atwalibwe ewa Ssaabawabi wa gavumenti avunaanibwe kubanga abadde alimba kkooti ate nga abadde alayidde okwogera amazima. Omulamuzi Ssekaana omusango agwongeddeyo okutuuka nga 15/October/2020 n’asaba abawawaabirwa okuteekayo okwewozaako kwabwe nga 5/October/2020.    	https://gambuuze.ug/2020/09/25/5856/
politics	Bobi Wine, Akakiiko k’ebyokulonda ne Poliisi bakkiriziganyizza ku nkungaana	 Bobi Wine URN Omubaka wa Kyaddondo ey’obuvanjuba mu palamenti era akulira ekisinde ky’ebyobufuzi ekya People Power, Robert Kyagulanyi Ssentamu amanyiddwa ennyo nga Bobi Wine olwaleero akkiriziganyizza n’akakiiko k’ebyokulonda wamu ne poliisi addemu okukuba enkugaanaze ez’okwebuuza ku bantu. Mu nsisinkano gyebabaddemu ku kitebe ky’akakiiko mu Kampala, abasatu bano bakizudde nti ebikolwa bya poliisi okuziyiza enkungaana za Bobi Wine bikontana n’etteeka erifuga okulonda kwa pulezidenti erwa ebbeetu oyo yenna ayagala okwesimbawo okuvuganya ku ntbe y’omukulembeze w’eggwanga okutaaalaga Uganda nga yeebuuza ku bantu. Ng’ayogerako ne Bannamawulire ku kitebe ky’akakiiko, Simon Byabakama Mugenyi, akakulira yagambye nti Kyagulanyi wamu n’abalala abasatu okuli Nkwagabwa John Herbert, Mwesigye Fred ne Mwambazi Joseph, abamaze okulaga nti bagenda kwesimbawo balina okulekebwa okukola omulimu gwabwe awatali kukubirwa ku mukono kubanga kyebakola kiri mumateeka. Wabula Byabakama abasabye nti bewala okumenya amateeka naddala erirungamya enkugaana erya Public Order Management Act wamu n’obukwakulizzo obwateekebwawo akakiiko.  “Mwewale okukuba enkungaana mu nguudo kubanga kino kitaataaganya abantu abalala. Toyinza kungamba nti oyagala kufuna birowoozo by’abantu nga oli mu luggudo,” Byabakama bweyagambye.  Ate ye Polly Namaye ayogerera poliisi yagambye nti ensisinkano eno ebayambye okumanya enjawulo wakati w’okwebuuza ku bantu wamu okunonya obululu. Namaye yayongeddeko nti era bakiriziganyizza nti Kyagulanyi ne banne tebagenda kuddamu kuziyizibwa kwebuuza ku bantu bwe ebbanga lye banaamala nga bagoondedde amateeka.  Ku lulwe, Kyagulanyi yagambye nti wiiki eggya, agenda kuddamu ouwandiikira akakiiko k’ebyokulonda wamu ne poliisi nga abategeeza ku kwebuuzaakwe.     	https://gambuuze.ug/2020/01/09/bobi-wine-akakiiko-kebyokulonda-ne-poliisi-bakkiriziganyizza-ku-nkungaana/
politics	Kyagulanyi yeeyamye okukulaakulanya Bunyoro	  Bunyoro Eyeesimbyewo ku kkaadi y’ekibiina kya National Unity Platform (NUP), Robert Kyagulanyi Ssentamu, yeeyamye okukyusa ekitundu kya Bunyoro kikulaakulane singa anaalondebwa ku bwapulezidenti. Omubaka Kyagulanyi nga anoonya obululu mu Bunyoro Kyagulanyi yasinzidde mu kunoonya akalulu mu kitundu kino eggulo ku Lwokusatu, ku ssomero lya Kagadi Model Primary School e Kagadi. Ono yagambye nti wadde ekitundu kino kye kimu ku bisinga obugagga nga balina amafuta, ennyanja Albert, ebibira wamu n’ekkuumiro ly’ebisolo tewali kalungi ke bafunyemu, n’abasaba bamwesige bamulonde. “Amakubo gonna mafu, Bunyoro ngagga nnyo naye ate abanyoro baavu, nnyo. Tukimanyi bulungi nti ebyobugagga bya Bunyoro era bya Uganda yonna naye birina kusooka kuyamba Bunyoro.” Kyagulanyi bwe yakukkulumye. Yasabye abantu okukyawa obukulembeze bwa Pulezidenti Museveni kuba yabasuulawo. Ono yakiggumiza nti Uganda Museveni agivugira ku kikubo kyattaka era n’akunga bannayuganda okwerwanako balonde Kyagulanyi kuba Museveni ne banne balemeddwa okukulembera eggwanga lino. Kyagulanyi yagasseeko nti bannayuganda bonna bakooye obukulembeze bwa Museveni era ng’akaseera katuuse bamuggyemu obwesige ensi esobole okutereera. Yanokoddeyo enguzi, obusosoze, ebyobulamu n’ebyenjigiriza ebifu, ebbula ly’emirimu n’obwavu, ebiremye Museveni okukolako okumala emyaka 34, n’asuubiza okubikolako singa anaalondebwa. Kyagulanyi yaweze okutandikira ku kibbattaka ekisimbye mu Bunyoro kubanga kimanyiddwa nti abakungu ba gavumenti be basengula abantu ku ttaka lyabwe mu kitundu kino. Bwe yabadde anoonya akalulu mu Bunyoro, Kyagulanyi yeggase ku bannaddiini okuwakanya ekya gavumenti okuwaayo ekibira kya Budongo eri aba Hoima Sugar Limited balimireko ebikajjo. Bwe yavudde e Kagadi, Kyagulanyi yeeyongeddeyo e Kibaale wakati mu kuwerekerwa abawagizi be wabula poliisi n’emulemesa okukuba enkung’aana ku Kibedi Primary school mu ggombolola y’e Nyamarunda ne ttawuni kkanso y’e Karuguza. Kyagulanyi yatabukidde ab’ebyokwerinda olw’okulaga kyekubiira era nga olunwe yalusonze mu Minisita w’ebyenfuna, Matia Kashaija, gw’agamba nti teyayagadde mukama we kumanya nti abanyoro baamukoowa.    	https://gambuuze.ug/2020/11/26/kyagulanyi-yeeyamye-okukulaakulanya-bunyoro/
health	Obwakabaka bubangudde abantu ku Mukenenya	  Bulange Mmengo Minisitule y’ebyobulamu mu Bwakabaka bwa Buganda wamu n’abasawo mu ssaza Kyaddondo, nga bali wamu n’ekibiina ekibudaabuda abalina akawuka ekya TASO, baategese omusomo okubangula abantu ku ngeri gye basobola okwekuuma wamu n’okwejjanjaba ekirwadde kino singa kibeera kibakutte. Minisita Kiyimba ne Dr. Kalinda nga bakwasa abeetabye mu musomo ebbaluwa Mu musomo guno ogwayindidde mu Bulange eggulo ku Lwokutaano, Minisita w’amawulire mu Bwakabaka Owek. Noah Kiyimba weyasinzidde nasaba abantu bonna ku mitendera egy’enjawulo okufaayo ku bulamu bwabwe era bajjumbire ekiragiro kya Ssaabasajja ku kwekuuma ekirwadde kya Mukenenya. “Kikulu nnyo mwe abasomi okuddayo nemumulungula ebyo ebibasomeseddwa era nemubisomesa abalala, ye nsonga lwaki Ssaabasajja Kabaka bwavaayo ku nsonga y’okulwanyisa obulwadde buno obwa Mukenenya, ffenna fenna ku mitendera gyonna twegatta ku Ssaabasajja Kabaka,” Owek. Kiyimba bwe yagambye. Minisita Kiyimba yannyonnyodde nti abantu basaanye okwekebera bamanye webayimiridde era baleme okweyinula kya ddagala liweweza ku Mukenenya naye bekuume era nasiima abasawo olw’okufaayo ennyo ku balwadde. Omukugu okuva mu Minisitule y’ebyobulamu mu gavumenti eyawakati, Dr. Phionah Kalinda ategeezezza abeetabye mu musomo nti ebikolwa by’okufumbiza abaana nga tebanetuuka kyekimu ku bintu ebisibye ekirwadde kino mu ggwanga era nga okunoonyereza kulaga nti ekirwadde kino kisinga mu bakyala n’abavubuka. Omumyuka wa Kaggo, Ronald Bakulu Mpagi yenyamidde olwa ssente ezibaweebwa era nasaba ensonga yabwe etunulwemu. Bino webigidde nga Omutanda yakamala okuddamu okulembera olutabaalo ku kirwadde kya Mukenenya era nga ku murundi guno abaami be bakulembedde olutalo basobole okutaasa abaana abawala. ne mumulungula ebyo ebibasomeseddwa era ne mubisomesa abalala, y’ensonga lwaki Ssaabasajja Kabaka bwavaayo ku nsonga y’okulwanyisa obulwadde buno obwa Mukenenya, ffenna ffenna ku mitendera gyonna twegatta ku Ssaabasajja Kabaka.” Owek. Kiyimba bwe yagambye. Minisita Kiyimba yannyonnyodde nti abantu basaanye okwekebera bamanye we bayimiridde era baleme okweyinula okutuusa kya ddagala liweweza ku Mukenenya naye beekuume era n’asiima abasawo olw’okufaayo ennyo ku balwadde. Omukugu okuva mu Minisitule y’ebyobulamu mu gavumenti eyaawakati, Dr. Phionah Kalinda, yategeezezza abeetabye mu musomo nti ebikolwa by’okufumbiza abaana nga tebanneetuuka kye kimu ku bintu ebisibye ekirwadde kino mu ggwanga era ng’okunoonyereza kulaga nti ekirwadde kino kisinga mu bakyala n’abavubuka. Omumyuka wa Kaggo, Ronald Bakulu Mpagi yennyamidde olwa ssente ezibaweebwa era n’asaba ensonga yabwe etunulwemu. Bino we bijjidde ng’Omutanda yaakamala okuddamu okukulembera olutabaalo ku kirwadde kya Mukenenya era nga ku mulundi guno abaami be bakulembedde olutalo, basobole okutaasa abaana abawala.    	https://gambuuze.ug/2020/12/12/obwakabaka-bubangudde-abantu-ku-mukenenya/
politics	Alipoota kunfa ya Rita Nabukenya ewedde	 Omugenzi Rita Nabukenya   Poliisi y’ebidduka emalirizza okunonyereza kwayo kukiki ekyavaakoa akabenje omwafiira munna People Power Rita Nabukenya.  Abadde akulira okunonyereza kuno, Pamela Kentaro yagambye URN nti alipoota yamazze dda okugiwaayo eri Ssabapoliisi Martin Okoth Ochola.   Nabukenya, 28, yafa oluvanyuma lw’okugwa ku kabenje e Nakawa omwezi oguwedde nga 23 bweyali ku boda-boda ng’ava e Mukono okudda ku Buganda Road, akulira People Power, Robert Kyagulanyi gyeyali mu kkooti ku musango g’okukuba olukungaana olumenya amateeka.  Abeerabirako n’agaabwe bategeeza nti kabangali ya poliisi yatomera boda boda Nabukenya kweyali ng’ekigenderedde. Wabula kino kyawakanyizibwa nnyo omwogezi wa poliisi Fred Enanga eyagamba nti ono yafa oluvanyuma lwa boda boda kweyali, okutomeragana n’endala.   Poliisi yasuubiza okufulumya akatambi akaakwatibwa kamera z’okunguudo wabula oluvanyuma Enang yeekyusa n’ategeeza nti olunaku olwo kamera zaali tezikola.  Kyokka Kentaro yaganye okwogera kiki kyeyazuula kubanga Ochola yeyamutuma era gweyakwasizza alipoota.     	https://gambuuze.ug/2020/03/18/alipoota-kunfa-ya-rita-nabukenya-ewedde/
business	Omugagga Abid Alam asindikiddwa mu kkomera e Kitalya	 Abid Alam mu galubindi [ekifananyi kya Nilepost]  Omugagga Abid Alam ekawungeezi kaleero asindikiddwa mu kkomera e Kitalya okutuuka nga May 8 lwanadda mu kkooti okwewozaako. Ono  eyakwatibwa sabbiiti ewedde akakiiko akakola kukulwanyisa enguzi mu  maka g’obwapulezidenti nga kakulirwa munnamagye, Col. Edith Nakalema. Alam n’abasirikale ba poliisi bana eb’ekitundu ky’e Wamala bavunaanibwa okutulugunya abatuuze be Kassanda ng’abaagala babagobe kuttaka lyabwe. Abasirikale kuliko  akulira okunonyereza ku buzzi bw’emisango mu kitundu ky’e Wamala, Wilbert Osin Wanyama,akulira poliisi y’e Kassanda  Daniel Owellano, wamu n’akulira okunonyereza mu kitundu ky’ekimu   Peter Beitera ssako n’akulira okunonyereza ku poliisi y’e Kassanda  Sgt. Azale.  Kigambibwa bano bayambako Alam okumuwa fayiro ekwata kuttaka erikayanirwa e Kassanda kweyasinziira n’agoba abatuuze ku ttaka wamu n’okubatulugunya. Abataano bano bonna beeganye emisango gino.     	https://gambuuze.ug/2020/04/16/omugagga-abid-alam-asindikiddwa-mu-kkomera-e-kitalya/
politics	Bobi Wine : Ebya Museveni okuyingiza amagye mu buli kimu bigenda tuleetera obuzibu	   Kampala Pulezidenti w’ekibiina kya National Unity Platform (NUP), Robert Kyagulanyi aka Bobi Wine, alabudde Pulezidenti Museveni ku by’okuyingiza amagye mu buli kimu, ky’agamba nti kyabulabe. Bobi Wine agamba nti Museveni aludde ng’avumirira obukulembeze bwa Idi Amin olw’okufugira eggwanga ku biragiro mu kifo ky’amateeka kyokka enkola eno naye gy’akoze, ekiraga nti tassa kitiibwa mu mateeka. Kino kiddiridde Pulezidenti Museveni okulagira ebitongole eby’enjawulo okukwatagana n’eggye lya UPDFera baliwe obuvunaanyizibwa singa babaako bye baagala okuzimba n’okuddaabiriza. Mu buufu buno, ekitongole kya Uganda National Roads Authority (UNRA)kyakoze endagaano n’ekitongole kyaNational Enterprise Corporation (NEC), nga kino kya ggye lya UPDF okubaako enguudo ze bakola n’okuddaabiriza endala. Mu nguudo zino kuliko olwa; Olwiyo – Pakwach Road (62km), Ngoma – Kyankanzi (15km), Ngoma – Kasozi – Kyamukanda (42km), Luku – Kalangala (31km), ne Kalangala – Mbalabana (35km).  “Gen. Museveni takyasobola kukweka kya bwannakyemalira. Ono yalagidde mukyala we ne baminisita abalala kontulakiti zonna ez’okuzimba baziwe UPDF nga yeekwese mu ky’okulaba nti ziggweera mu budde obutuufu.” Bobi bw’ategeezezza ng’ayita mu kiwandiiko ky’afulumizza ku Mmande. Kyagulanyi agamba nti mu nsi etambulira ku mateeka, Pulezidenti bw’aba ayagala okukola kino alina kuyita mu makubo agagoberera amateeka so si kuyisa kiragiro. Ono annyonnyodde ekireesezza Museveni amagye mu nzirukanya z’ebitongole ne Minisitule ez’enjawulo kwe kulaba nti, ebigendererwa bye bituukirizibwa naddala ebyo by’alowooza nti amateeka gandimukugidde. Awadde eky’okulabirako kya kkooti y’amagye, Museveni gy’asibira abo bonna abamuwakanya ku biragiro bye awatali kugoberera mateeka. “Okuteeka ab’enganda ze mu bifo ebinene mu magye era n’okulaba nti be bakulira pulojekiti ez’enjawulo nga Operation Wealth Creation (OWC) si nsobi. Museveni alowooza nti okuyingiza amagye mu buli kimu kijja mukuumira mu buyinza n’okwongera omugaggawaza naye kino kigenda kumukolera akaseera katono era kijja kuggweera mu maziga.” Kyagulanyi bw’agasseeko.      	https://gambuuze.ug/2021/07/12/bobi-wine-ebya-museveni-okuyingiza-amagye-mu-buli-kimu-bigenda-tuleetera-obuzibu/
politics	Kkooti etaputa Ssemateeka ekkirizza ababaka ba Palamenti okufuuka baminisita	      Kampala Kkooti etaputa Ssemateeka ekkirizza Pulezidenti okulonda ababaka ba Palamenti ku bwaminisita kuba tekikontana na Ssemateeka. Kino kiddiridde bannayuganda babiri okuli; Isaac Wadada ne Hakim Nsimbe, okuddukira mu kkooti eno nga basaba esazeemu ekya Pulezidenti okulonda ababaka ba Palamenti ku bwaminisita era esattulule n’akakiiko k’ebyokulonda kuba kalemeddwa okukola emirimu nga basinziira ku musango ogwakawaabirwa mu 2016 awamu n’okutondawo disitulikiti oluvannyuma lw’akalulu kano. Abalamuzi ba kkooti eno bonna bataano nga bakulembeddwa Omulamuzi Richard Buteera, bagamba nti Ssemateeka awa pulezidenti obuyinza okulonda ababaka ku bwaminisita awamu n’abantu abalala abalina ebisaanyizo okufuuka ababaka. Abalamuzi era bakinogaanyizza nti ababaka ababeera balondeddwa ku bwaminisita baddembe okusigaza ebifo byabwe mu Palamenti kuba tekirina we kikontanira na Ssemateeka. Mu nsala yaabwe, abalamuzi bategeezezza nti abawaabi balemereddwa okuleeta obujulizi obumala okulaga ng’akakiiko k’ebyokulonda bwe kaalemwa okukola emirimu gyako obulungi. Wabula abalamuzi bakkaanyizza n’abawaabi nti akakiiko k’ebyokulonda okutondawo disitulikiti okuli Kagadi, Kakumiro, Omoro, Rubanda ne Kibaale oluvannyuma lw’akalulu ka 2016, kyali kimenya Ssemateeeka.          	https://gambuuze.ug/2021/08/09/kkooti-etaputa-ssemateeka-ekkirizza-ababaka-ba-palamenti-okufuuka-baminisita/
politics	Omulangira Nakibinge alaze ebivaako ebizibu ku ttaka, asekeredde ab’ekwasa Mayiro	  Jjajja w’Obusiraamu mu ggwanga, Omulangira Kassim Nakibinge, agasse eddoboozi lye ku ly’Obwakabaka bwa Buganda n’awakanya ekya gavumenti okulowooza nti ekizibu ky’ettaka mu Uganda kiva ku ttaka lya Mayiro. Omulangira Nakibinge agamba nti kalumanywera ku ttaka ava ku abo abasengula abantu ku ttaka kyokka nga bano be banene mu gavumenti ate eyagala okutereeza ensonga z’ettaka. “Ekizibu ky’ettaka si mayiro, ekizibu be bantu abasengula bannaabwe ku ttaka. Toyinza kugamba nti ettaka lya Mayiro kye kizibu nga ne ku Freehold kuliko emivuyo. Si buli alina ettaka lya Mayiro nti agoba abantu kuba abagoba abantu bali ku buli ttaka.” Omulangira Nakibinge. Omulangira asabye wabeerengawo okukkaanya wakati wa nannyini ttaka n’omusenze mu kugonjoola ensonga z’ettaka. Ono awadde eky’okulabirako nti abakulira omuzikiti gw’ekibuli bamaze abbanga nga balina abasenze ku ttaka naye nti bwe baatuuse okulikozesa baabasasudde ne bavaako mu ddembe. Mu ngeri y’emu awakanyizza abalowooza nti buli alina ettaka lya Mayiro yalifuna ku bwereere n’alung’amya nti bangi baaligula ku ssente zaabwe. Ono obubaka bwe ku ttaka bukwataganye n’obwomumyuka wa Katikkiro asooka, Owek.Al-Hajji Dr Twaha Kawaase eyeetabwe mu kusaala kuno. Owek. Kawaase asabye wabeerewo okuwuliziganya ku nsonga y’ettaka kubanga kya buwangwa ekikwata obutereevu ku bantu. Ono era asabye abakiise ba palamenti okukwata nsonga eno n’obwegendereza ate wakati mu kwebuuza. Nakibinge Kakungulu era ayambalidde ab’ebyokwerinda olw’okukwata abasiraamu ku buli lwewabaawo ebikolwa eby’obutujju mu ggwanga. Nakibinge, bino yabyogeredde mu makage e Kibuli mu kugabula abasiraamu ku mukolo gwa Eid Aduhua n’asaba gavumenti okusooka okunoonyereza ku misango gy’obutujju era ekomye okugiteekanga ku basiraamu bokka. “Mu mwezi gumu oguyise, obutujju bubadde bw’amaanyi, naye ekisinga obubi nti ab’ebyokwerinda bakwata basiraamu. Simanyi lwaki abasiraamu be bokka abakwatibwa ku butujju.” Omulangira Nakibinge bwe yagambye. Jjajja Nakibinge yalaze okunyolwa ku ngeri abakwatibwa gye batulugunyiziddwamu kyokka buli lwe batwalibwa mu kkooti bayimbulwa olw’okubulwa obujulizi. “Tusaba nti ku mulundi guno abasimbiddwa mu kkooti gunaabasinga era tulindiridde ensala ya kkooti olwo tubeeko okulambika kwe tuwa. Kye tusobola okwebuuza kati kiri nti, kiki ekyatuuka ku buntu, abantu ne batandika okusalawo okukomya obulamu bwa bannaabwe.” Omulangira bwe yebuuzizza. Nakibinge yasabye gavumenti eyongeze ku ssente z’ewa eby’obulamu ng’erabira ku mawanga agatuliraanye nga Kenya, abasobodde okutereeza eby’obulamu okwang’anga embeera ya Corona mu myezi mukaaga gyokka. “Era ndowooza tulina obusobozi okukola ebintu mu ngeri ey’enjawulo, tutandikire ku ddwaliro ekkulu e Mulago olwo tuzzeeko amalwaliro mu bitundu ebyenjawulo naye bwe tutakola kino ne bwe tunaateekamu ssente mu makolero, nguudo n’ebirala, tebijja kutugasa nnyo. Tusaba eby’obulamu biweebwe enkizo.” Omulangira Nakibinge bwe yakkaatirizza.        	https://gambuuze.ug/2021/07/21/omulangira-nakibinge-alaze-ebivaako-ebizibu-ku-ttaka-asekeredde-abekwasa-mayiro/
politics	Ruto awangudde obwapulezidenti e Kenya	  Oluvannyuma lw’ennaku ennyingi nga bannansi ba Kenya bali ku bunkenke, William Ruto alangiriddwa nga Pulezidenti Kenya ow’okutaano. Ruto abadde amyuka Pulezidenti alangiriddwa akakiiko k’ebyokulonda aka Independent Electoral and Boundaries Commission mu kalulu akabadde aka Vvaawompitewo. Ono afunye ebitundu 50.49 ku buli 100 ate munne bwebabadde ku mbiranye Raila Odinga afunye ebitundu 48.85 ku buli 100. Kinajjukirqwa Obuwanguzi bwa Ruto butadde abadde Pulezidenti wa Kenya, Uhuru Kenyatta mukusoberwa kuba ono abadde awagira Odinga. Kinajjukirwa nti Ruto ne Kenyatta baakola omukago mu 2013 nebawangula akalulu wabula mu 2018, Uhuru yasuulawo Ruto nasalwwo okuwagira Ruto. Ruto akoze ebyafaayo nga omu ku bantu abatono abawangudde akalulu ku mulundi gwebasoose okuvuganya nga abalala okuli Kibaki ne Kenyatta akalulu bakawangula ku mulundi gwakubiri. Kati Odinga ayingidde ebyafaayo ng’omu ku bantu abavuganyiza emirundi egiwera 5 nga emirundi gyonna alemererwa okuwangula akalulu. Mu 1997 yawangulwa Arap Moi, mu 2007 yameggebwa Mwai Kibaki ate mu 2013 ne 2017 yawangulwa Uhuru Kenyatta, nga kati awanguddwa Ruto, who was his running mate in 2007. Eby’okwerinda byo binywezeddwa okwetoloola ekibuga Nairobi n’emirilaano nga batya obutabanguko obuyinza okubaawo. Wadde Raila Odinga yali asuubizza okukkiriza ebigenda okuva mu kulonda kati tekimanyiddwa oba anakikola kino oba okugenda mu kkooti.      	https://gambuuze.ug/2022/08/15/ruto-awangudde-obwapulezidenti-e-kenya/
politics	Akakiiko ka CEC kalemeddwa okusalawo ku Oulanyah ne Kadaga	   Entebbe Akakiiko k’ekibiina kya National Resistance Movementi (NRM) akaasisinkanye eggulo ku Mmande baalemeddwa okusalawo ku ani gwe baba baleeta ku bwasipiika bwa Palamenti y’e 11. Kyabadde kisuubirwa nti akakiiko kano ak’okuntikko kaabadde kasuubirwa okusalawo eggoye wakati wa Sipiika aliko Rebecca Kadaga n’omumyuka we, Jacob Oulanyah ku alina okutwala entebe eno. Ensonda ezaabadde mu nsisinkano y’akakiiko ka CEC akaatudde mu maka g’Obwapulezidenti e Ntebe, zaategeezezza nti we zaaweredde essaawa ssatu ez’ekiro eggulo nga Rebecca Kadage ne Oulanyah buli omu agaanye okukkiriza. Oulanyah yategeezezza abakulu bano nti bakkaanya ne Kadaga amulekere obwasipiika mu kisanja ekiwedde olwo ye Oulanyah alinde ekisanja kino ekya 2021. “Kadaga yalemeddeko ng’agamba nti abakulu tebasobola kusalawo nga basinziira ku bigambo bya Oulanyah kuba tebiriiko bujulizi.” Ensonda ezaabadde mu lukiiko bwe zaategeezezza. Oluvannyuma lw’abeegwanyiza ekifo kino buli omu okulemerako, Pulezidenti Museveni era ssentebe wa NRM yalabye ensonga egaanye okugguka n’asuubiza okuddamu okuyita akakiiko kano kateese ku nsonga eno. “Mulemeddwa okukkaanya. Ndowooza tujja kuddamu tusisinkane.” Museveni bwe yagambye. Omulala ku baabadde mu lukiiko luno ataayagadde mwasanguza linnya naye yakkiriza nti kituufu baatudde naye tebalina kya ssimba kyasaliddwawo ku kifo kya Sipiika n’abo abalina okukivuganyaako. Bino we bijjidde ng’akakiiiko kano aka CEC kasabye abo bonna abaagala okuvuganya ku kifo kya Sipiika n’omumyuka we okuteekayo okusaba kwabwe basobole okusunsulwamu. Oluvannyuma lw’okusunsulwamu kuno, akabondo k’ekibiina kya NRM kajja kutuula ku Lwomukaaga ku kisaawe e Kololo okulaba abanaakwatira ekibiina bbendera ku bwasipiika mu kulonda okunaabaawo ku Mmande nga May 24.      	https://gambuuze.ug/2021/05/18/akakiiko-ka-cec-kalemeddwa-okusalawo-ku-oulanyah-ne-kadaga/
politics	Kkooti Ekkirizza Dr Stella Nyanzi Okweyimirirwa	  Dr Stella Nyanzi wakati Omulamuzi wa kkooti ento etuula ku Buganda Road mu Kampala, Joan Acaa Ketty eggulo lyaleero akkirizza omusomesa mu ssettendekero wa Makerere Dr Stella Nyanzi okweyimirirwa. Nyanzi yakwatiddwa eggulo nga ali wamu n’abalala babiri okuli Godfrey Katongole ne Isaac Newton. Bano baakwatiddwa eggulo bwebaabadde bagezaako okwekalakaasa olwa gavumenti okugaana okuggula ebizimbe mu Kampala wamu ne bizinensi endala nga saluuni ne boda boda. Nyanzi ateereddwa ku kakalu ka 200,000 era nga James Mubiru eyeesimbyewo okuvuganya ku bubaka bwa palamenti yamaserengeta ga Lubaga yaamweyimiridde. URN    	https://gambuuze.ug/2020/07/09/kkooti-ekkirizza-dr-stella-nyanzi-okweyimirirwa/
politics	William Ruto alayiziddwa ku bwapulezidenti bwa Kenya	  Enduulu n’emizira bisaanikidde ekisaawe kya Moi International Stadium e Kasarani mu Nairobi, William Ruto bw’abadde alayizibwa Ssaabalamuzi Martha Koome ku bwapulezidenti ku Lwokubiri oluvannyuma lw’okukakasibwa kkooti. Bw’abadde ayogerako eri abantu abakung’aanye ono abyongeddemu ssupu bw’ategeezezza nti akavubuka akava mu kyalo kati keeka Pulezidenti ka Kenya olwo enduulu neebula okutta abantu. Wabula munne gweyangula Raila Odinga omukolo guno yaguzize nga agamba nti obuwanguzi bwalimu ebirumira. Kinajjukirwa nti Ruto yawangula Odinga eyalina ebitundu 48.8 ku buli kimu n’ebitundu 50.5 ku buli 100 ekintu ekyamuleetera okuddukira mu kkooti nga agamba nti waliwo ebyali bitakwatagana. Ruto akwasiddwa Ssemateeka wa Kenya awamu nekiso nga akabonero akalaga okukyuusa obuyinza nga bino bimuweereddwa abadde Pulezidenti Uhuru Kenyatta. Bw’abadde akutte Bayibuli mu ngalo, Ruto atemera mu myaka 55 alayidde okukuuma Ssemateeka. “Okuyimirira wano leero bujulizi obukakasa nti Katonda gy’ali. Njagala okwebaza Katonda nti munnakyalo asobodde okufuuka Pulezidenti wa Kenya,” Ruto bw’annyonnyodde. Ruto yeeyamye okukwatagana ne Odinga awamu n’abalala beyavuganya nabo basobole okutwala Kenya mu maaso era ono asise mu mukono gwa Kenya bwebabadde tebalina Kambugu nga bwekyeyolekedde mu kalulu akawedde. Mu ngeri yeemu omumyuka wa Pulezidenti omuggya Rigathi Gachagua naye alayiziddwa nategeeza nti bannakenya bafunye eddembe era nebyokukijjanya abantu abamu olw’okukolagana ne Ruto nabyo bikomye. Okusooka wabaddewo akasambattuko oluvannyuma lw’abantu okwenyiga nga bagezaako okuyingira mu kisaawe era wano abantu abawera 8 bafunye ebisago ebyamaanyi. Omukolo guno gwetabiddwako bapulezidenti abaweze 20 balamba okuva mu mawanga g’ Africa ag’enjawulo era omukolo gwatandise nakusaba okwakulembeddwamu Bisoopu Matk Karuiki. Kati Kenyatta awummudde emirimu gy’Obwapulezidenti oluvannyuma lw’okumalako ebisanja bye ebibiri era bwebaali mu kalulu yawagira Raila Odinga mu lwattu nga agamba Ruto tagwanidde kubeera Pulezidenti.       	https://gambuuze.ug/2022/09/13/william-ruto-alayiziddwa-ku-bwapulezidenti-bwa-kenya/
politics	Museveni awabudde ab’omukago gwa Bulaaya ku nkolagana yaabwe ne Uganda	  Entebbe Pulezidenti Yoweri Kaguta Museveni akunze omukago gwa Bulaaya okukologana obulungi ne Uganda era bakimanye nti si balabe na balabe. Pulezidenti Museveni ne bannamukago gwa Bulaaya Enkolagana ya Uganda n’omukago gwa Bulaaya ezze esereba olw’ebyo ebyaliwo oluvannyuma mu kalulu ka 2021 akaawangulwa Pulezidenti Museveni okusinziira ku ebyo ebyafulumizibwa akakiiko k’ebyokulonda. Kino kiddiridde Palamenti y’omukago gwa EU okusaba abakungu ba gavumenti ya Uganda okuteekebwako envumbo olw’ebigambibwa nti bano baalinnyirira eddembe ly’obuntu mu kalulu akawedde. Ku kino gavumenti ya Uganda yavaayo n’erabula omukago gwa Bulaaya obutamala geeyingiza mu nsonga za Uganda kuba ggwanga eryetongodde. Eggulo ku Lwokuna, bannamukago guno nga bakulembeddwamu Ambasada Attilio Pacifici,Per Lindgarde of Sweden, William Carlos (Ireland), Rudi Veestraeten (Belgium), Jules Armand Ania Mbossou (France), Nicolaj Itejberg Peterson (Denmark), Massimiliano Mazzanti (Italy), Mathias Schauer (Germany), Karin Boven (Netherlands) ne Dr Roswitha Kremser ( Austria), bakyaddeko mu maka g’Obwapulezidenti Entebbe ne boogera ku nsonga eziwerako. Bwe yabadde ayogerako gye bali, Museveni bano yabategeezezza nti omukago gwa Bulaaya ne Uganda si balabe era basaanye okukola baganyule abantu baabwe ku njuyi zombi. “Tetubalaba nga balabe, Muggyeewo ebituwugula mufeeyo ku ebyo ebitugatta era tuyambagane okulaakulana.” Museveni bwe yagambye. Ono bannamukago guno abasabye okusookanga okwebuuza ku gavumenti ku ebyo bye balaba bitagenda bulungi era n’abalabula okweyingiza mu nsonga ze batamanyi kuba kino kijja basuula mu buzibu. Museveni eyasoose okubayitira mu byafaayo bya Uganda, bateesezza ku bintu ebyenjawulo omuli eby’obufuzi, ebyenfuna wamu n’embeera z’abantu. “Bwe mweyingiza mu nsonga ze mutategeera ne bwe muba muzitegeera naye era temumala gazeeyingizaamu kuba kino kiyinza okuvaako abantu okubonaabona nga bwekiri mugamu ku mawanga ga Afirika.” Museveni bwe yannyonnyodde. Ono yeeyamye okuzuula ekituufu ekyaliwo ku busambattuko bwa November 18 ne 19 mu kwekalakaasa ng’abawagizi b’ekibiina kya National Unity Platform bawakanya okukwatibwa kwa Robert Kyagulanyi. Ambasada Per Lindgarde owa Sweden yeeyamye okwongera okukolagana ne Uganda naddala ku kukulaakulanya y’abantu n’okusitula embeera zaabwe. Ensisinkano eno yeetabiddwamu Ssaabaminsita Dr. Ruhakana Rugunda, Minisita w’ensonga z’ebweru Sam Kutesa awamu n’abakungu abalala. Enkolagana ya Uganda n’amawanga g’abazungu buli lukya yeeyongera okubeera embi ng’oludda olumu lulumiriza Uganda okugaana okussa ekitiibwa mu ddembe ly’obuntu wabula gavumenti ekyagenda okulabula amawanga g’abazungu okukomya okweyingiza mu nsonga za Uganda.    	https://gambuuze.ug/2021/02/19/museveni-awabudde-abomukago-gwa-bulaaya-ku-nkolagana-yaabwe-ne-uganda/
business	Owek. Kawuki akubirizza abantu okwegatta bakulaakulane	  Mbale Minisita avunanyizibwa ku Gavumenti ez’ebitundu wamu n’entambula za Kabaka, Owek. Joseph Kawuki, akubirizza abantu ba Ssaabasajja Kabaka okwegatta batandikewo emirimu olwo bagyenyigiremu basobole okwekulaakulanya. Owek. Kawuk n’abakulembeze b’essaza lya Buganda e Mbale  “Musobola okutandikawo Pulojekiti ez’enjawulo mwe musobola okuteeka ensimbi. Ne bwemuba mutandise ne Pulojekiti eya Hotel kisobola okutuyamba ne tukolaganira wamu.” Owek. Kawuki bw’agambye. Obubaka buno abubaweeredde mu musomo ogwategekeddwa Obwakabaka okubangula wamu n’okusomesa Abaami ba Kabaka abaggya mu ssaza lino erigatta ekitundu kya Bugisu, Teso ne Sebei ku Lwokubiri ogwayindidde mu kibuga Mbale. Minisita Kawuki bano era abasabye okulondoola enteekateeka z’enkulaakulana eziteekebwawo Obwakabaka okulaba nga nabo baziganyulwamu. Omwami atwala essaza lino, Owek. Rashid Nsubuga, asabye bakulembeze banne okunyweza obuvunaanyizibwa obubaweereddwa era batambulire ku nsonga ssemasonga ettaano ez’okuzza Buganda ku ntikko. Bano baloopedde Owek. Kawuki ebisoomoozo omuli; obwavu mu bantu ba Kabaka, ebyenjigiriza ebitali ku mutindo n’ebirala era ne basaba gavumenti y’Omutanda ebakwatizeeko. Abaami bano babanguddwa Owek. Luis Lubega n’Omukungu Peter Zaake, Abaami abaggya baakulayizibwa mu Gwokusatu omwaka guno batandike emirimu gyabwe. Kinajjukirwa nti Ssaabasajja Kabaka yasiima n’afuna amasaza ag’enjawulo wabweru w’ensalo za Buganda era n’agalondera n’Abaami okusobola okugatta abantu be.    	https://gambuuze.ug/2021/02/11/owek-kawuki-akubirizza-abantu-okwegatta-bakulaakulane/
politics	Bakutte 4 mu woofiisi ya Ssaabaminisita ku bintu ebitali bya mutindo ebyagabwa e Kasese	   Kampala Ab’akakiiko akalwanyisa obulyi bw’enguzi mu maka g’obwapulezidenti, bakutte abantu 4 mu woofiisi ya Ssaabaminisita olw’okugulira abantu b’e Kasese ebintu ebitali ku mutindobwe baali babatwalidde obuyambi. Okusinziira ku Col. Edith Nakalema abakwatiddwa be bamu ku bantu 9 abanoonyerezebwako oluvannyuma lwa Ssaabaminisita Robinah Nabbanja okutegeeza nti ebintu ebyagulwa okuyamba ku bantu b’e Kasese ku mataba ku buwumbi 10 omwali bulangiti n’obutimba bwensiri byali tebituukana na mutindo. Ono agamba nti abakwate kuliko Godfrey Kayima, omubazi w’ebitabo, Henry Agaba Tumwine, omubazi w’ebitabo Rose Nakabogo,akolanga kamisona w’ebigwa tebiraze ne Esther Odongo, akulira okugula ebintu. Amyuka omwogezi wa poliisi mu Kampala n’emiriraano, Luke Owoyesigyireyategeezezza nti okunoonyereza ku nsonga za bano kugenda mu maaso okuzuula bwe bagula ebintu ebitali bya mutindo ku buwanana bw’ensimbi. Kino kiddiridde Ssaabaminisita Nabbanja okuvaayo n’agaana okugabira abantu obuyambi okuva mu woofiisi ya Ssaabaminisita ng’agamba nti byali bibi nnyo. Mu bino kuliko; obuwunga obuwera kkiro 40,000,kkiro emitwalo 2 ez’ebijanjaalo, kkiro2,000 eza ssukaali, amatundubaali2,000, ebidomola 1,350,ebbaafu 1,000, katoni za ssabbuuni 100, n’obutimba bw’ensiri 1,000, bulangiti 100 awamu n’emikeeka 100. “Kasese si kasasiro, bino bulangiti n’obutimba mbigaanye kuba si bya mutindo.Ebyabigula alina okuleeta ebisingako kuba bino byebivaako okwonoona ekifaananyi kya gavumenti.” Nabbanja bwe yagamba abatuuze omwezi oguwedde. Nabbanja yalaga nti obutimba bwali butono nnyo ne bulangiti era nga tezisobola kukozesebwa bantu. Kino kiddiridde abantu abawera 4 mu woofiisi ya Ssaabaminisita omwaka oguwedde ku bigambibwa nti beeyingira mu butali bwerufu mu nsimbi za COVID-19.      	https://gambuuze.ug/2021/08/04/bakutte-4-mu-woofiisi-ya-ssaabaminisita-ku-bintu-ebitali-bya-mutindo-ebyagabwa-e-kasese/
politics	Tetumanyi wa Munyagwa gy’ali, tutandise okunnoonyereza – Poliisi	 Poliisi egamba nti terina ky’emanyi ku mayitire g’eyali Omubaka wa Kawempe South mu Palamenti, Mubarak Munyagwa Sserunga wakati ng’amawulire gongera okutegeeza nga ono bwe yawambiddwa abantu abatannamanyika. Ku wiikendi, amawulire gaatandise okutambula nga Munyagwa bwe yawambiddwa abasajja abaabadde batambulira mu mmotoka kika kya ‘Drone’ emanyiddwa ennyo mu kukozesebwa okuwamba abantu. Omwogezi wa Poliisi mu ggwanga, Fred Enanga agamba nti tebalina mawulire gonna oba alipoota mu butongole eyeekuusa ku kubula kwa Munyagwa. “Tetulina muntu yenna yavuddeyo kwemulugunya ku bigambibwa nti Munyagwa yawambiddwa wabula naffe tubiraba ku mutimbagano. Amawulire gano tegategeerekeka naffe kye twafunye nti yayimiriziddwa emmotoka ya Drone bwe yabadde agenda ku ttivvi emu.” Enanga bw’annyonnyodde. Enanga akakasizza nti wadde babiraba ku mutimbagano nayeono tali mu mikono gya kitongole kyonna eky’ebyokwerinda naye batandise okunoonyereza ku kubuzibwawo kwe. Bino we bijjidde nga Munyagwa munnakibiina kya FDC lukulwe yaakamala okulumba ekibiina kya NUP awamu n’akikulira Robert Kyagulanyi Ssentamu gw’agamba nti wadde alumiriza Pulezidenti Museveni okubeera nnakyemalira naye asiibaateekayo ebifaananyi ku mutimbagano nga anyumirwa ne famire ye. Munyagwa era yalaga nga bannakibiina kya NUP bwe bamala obudde mu kukola embaga n’okwesanyusa kyokka nga bawuddiisa bannayuganda nga bwe bali mu kuggyako Pulezidenti Museveni gwe bagamba nti nnakyemalira. Wano akulira oludda oluvuganya era amyuka Pulezidenti wa NUP mu Buganda, Mathias Mpuuga yaddiza Munyagwa omuliro n’ategeeza nti ekimuluma kwe kuba nti baamutwalako ekifo nga takyalina mulimu. Kinajjukirwa nti Munyagwa eyali omubaka wa Kawempe South yawambibwako nga wabula emyezi 2 okulonda akalulu ka 2011 era abamu baali balowooza nti ono attiddwa. Wabula oluvannyuma yazuulibwa era abamu baamulumiriza nga bwe yali yeewambye, abalonzi bamukwatirwe ekisa era yamala n’akawangula. Mu kalulu akaasembyeyoaka 2021, Munyagwa akalulu kaamukubye era ekifo kye ne kitwalibwa owa NUP, Bashir Mbaziira Kazibwe.      	https://gambuuze.ug/2022/02/21/tetumanyi-wa-munyagwa-gyali-tutandise-okunnoonyereza-poliisi/
health	Abakulira eddwaliro ly’e Ssembabule balaajanye ku bbula ly’ amasannyalaze	  Ssembabule Abatwala eddwaliro lya Health Centre IV erisangibwa mu disitulikiti y’e Ssembabul, bali mu kattu olw’ebbula ly’amasannyalaze agamalidde ddala wiiki bbiri nga tegaliiko nekisannyalaza emirimu ku ddwaliro lino oluvannyuma lw’ogasalako. Dr. Kawuki ng’ annyonnyola ku bizibu ebiri ku ddwaliro lino  Kino kitabudde abalwadde, abasawo n’abakulembeze mu kitundu era olunaku lw’eggulo RDC w’ekitundu kino, Hajji Walugembe Ramathan n’abamu ku bakulembeze, baakubye olukiiko ku ddwaliro lino okusalira ekizibu kino amagezi. Omu ku Ddokita abasangiddwa ku ddwaliro lino, Gilbert Akampulira, yategeezezza nti wadde abasawo bakyagenda mu maaso okugezaako okukola naye kino ekizibu kyamaanyi kuba bali mu kibululula era abakyala abeetaaga okulongoosebwa n’abamu abalina okukeberwa omusaayi, tebakyafuna bujjanjabi mu budde. Ono agasseeko nti eddagala lingi lifiiridde mu ffiriigi era wano Mmeeya wa ttawuni kkanso y’e Ssembabule, Jude Kasekende, aloopedde RDC wabeewo ekikolebwa kuba ekitongole kya UMEME kyetaaga okusooka okwogerezeganya n’abatwala eddwaliro mu kifo ky’okusalako amasannyalaze nga tewali gwe beebuuzizzaako. Bo abatuuze bategeezeza RDC nti wadde waliwo ekizibu kino naye ate weetaaga okubaawo ekikolebwa ku basawo abatuuka ekikeerezi wamu n’okwebulankanya ku mirimu. Ate ye kkansala wa ttawuni kkanso ya Ssembabule ku disitulikiti yalumiriza akulira eddwaliro lino, Dr. Kawuki Muhammad, okudibaga emirimu era ng’ayitirizza n’okuggya ku balwadde ssente. Mu kwanukula, Dr. Kawuki yategeezezza nti “Kituufu eddwaliro limaze wiiki 2 nga balisalako amasannyalaze nga tubanjibwa obukadde bw’ensimbi 12 wabula okuwera kwa ssente zino saakumanya kuba nange nkyali mupya ku ddwaliro lino. Ate ne ssente ezibadde zituweebwa gavumenti eyaawakati okuddukanya emirimu zaasaliddwa.” Dr. Kawuki yannyonnyodde olukiiko nti olw’okuba tebalina ssente basaba abalwadde okwegulira ebimu ku bikozesebwa olwo bo ne bakiyita okubaggyako ssente naye bakikola okusobola okutambuza emirimu mu mbeera eriwo.    	https://gambuuze.ug/2021/03/06/abakulira-eddwaliro-lye-ssembabule-balaajanye-ku-bbula-ly-amasannyalaze/
business	Owek. Mayiga asabye abawangaalira ebunaayira  okwegatta basige ensimbi	     Katikkiro Charles Peter Mayiga awadde abantu ba Buganda abawangaalira ebweru naddala mu Bulaaya ne America okwekolamu omulimu basige ensimbi eyo gyebali kibayambe okwongera okulaakulana. Owek. Mayiga agamba nti kino kisobola bulungi okwongera okubakulaakulanya n’okuzimba okwaboobwe naye ebyo byonna birina kukolebwa ku nnono y’okwegatta nokukolera awamu. Mukuumaddamula abadde alambulula ku lugendo lwe lwagendako e Bulaaya okulambula abantu ba Buganda bali mu nsi okuli Norway, Sweden, Netherlands, Scotland gyagenda okuva atuukeko ne mu Bungereza mu kibuga Manchester. Olugendo luno lwakubaawo mu makati g’omwezi guno nga 17, 2022 era mu lugendo luno, Katikkiro Mayiga asuubirwa okubaako emirimu emitongole gyakolako mu bitundu bino. Owek. Mayiga annyonyodde nti obwakabaka buli mu nteekateeka yakubaga nnamutaayika mulala Obuganda kwebulina okutambulira ng’ ebirowoozo byabantu ba Buganda abawangaalira e Bulaaya nabyo babyetaaga. Okusinziira ku nteekateeka ezaakoleddwa, Katikkiro Mayiga ajja kusisinkana abavubuka abawangaalira mu bitundu bino wakati mu kubaako entanda gyabawa n’ensonga lwaki tebasaanye kwerabira nsibuko yabwe. Omu ku bavubuka abasuubirwa okwaniriza Katikkiro ebunaayira era eyaliko Nnalulungi wa Uganda mu Bungereza, Jan Nakitende Mukiibi asabye obwakabaka okubateerewo engeri gyebayinza okwongera okumanya obuwangwa bwabwe. Olugendo luno Mukuumaddamula agenda kulumako wiiki 3 nnamba.        	https://gambuuze.ug/2022/08/03/owek-mayiga-asabye-abawangaalira-ebunaayira-okwegatta-basige-ensimbi/
politics	Ssegiriinya ne Ssewanyana bazziddwayo ku alimanda	 Omulamuzi mu kkooti e Masaka, Christine Nantege azzeemu okusindika ababaka; Muhammed Ssegiriinya owa Kawempe North ne Allan Ssewannyana owa Makindye West ku alimanda okutuusa nga 23 omwezi guno. Omuwaabi wa gavument Richard Birivumbuka ategeezezza kkooti nti okunoonyereza ku misango gy’ababaka tekunnaggwa bw’atyo n’asaba okwongerwako akadde. Kino kitabudde puliida w’ababaka bano Shamim Malende n’ategeeza omulamuzi nti omuwaabi wa gavumenti kati atandise kumalira kkooti budde kuba buli lukya ajjuliza kimu nti okunoonyereza tekunnaba kuggwa wabula naye ekituufu akimanyi nti tebalina bujulizi buluma babaka bano.  Kino kireetedde maama w’omubaka Ssegiriinya ne mukyala we okutema omulanga n’ategeeza nti gavumenti eyitiridde okulemesa mutabani we okufuna obwenkanya kuba ebbanga ly’amaze ku alimanda lisusse obungi. Ababaka bano bamaze ku alimanda emyezi 6 oluvannyuma lw’okukwatibwa ne baggulwako emisango egiwera omuli obutemu, okugezaako okutemula awamu n’okuyambako ku bikolwa by’obutujju nga bino byonna byekuusa ku ttemu ly’ebijambiya ebyali mu kitundu ky’e Masaka omwaka oguwedde. Wabula ababaka bano bombi olunwe balusonze mu gavumenti gye bagamba nti emisango yagibateekako olw’okuba bava mu kibiina kya NUP ng’ettemu lino tebalimanyiko.      	https://gambuuze.ug/2022/03/10/ssegiriinya-ne-ssewanyana-bazziddwayo-ku-alimanda/
health	Buganda ne UNDP baweze okumalawo Ebola	  Obwakabaka bwa Buganda ne bannamukago ab’ekitongole ky’ ensi yonna ki UNDP baweze okukola buli kimu okulwanyisa ekirwadde ki Ebola ekitadde bannayuganda ku bunkenke. Enteekateeka eno eyindidde ku kitebe kya UNDP e Nakasero ku Lwokutaano nga yeetabiddwamu abakungu ab’enjawulo okuli aba gavumenti eyawakati, bannakyewa ne bannaddiini okuteesa ku ngeri gyebasobola okunafuyaamu ekirwadde ki Ebola. Bw’abadde akiikiridde Katikkiro mu lukung’aana luno, Owek. Noah Kiyimba, akakasizza nti Obwakabaka buggya kweyambisa nnyo omukago gwe bulina ne Minisitule ey’Ebyobulamu, okwongera amaanyi mu kusomesa abantu ku ndwadde zino awamu n’obutabanguko mu maka. Minisita Kiyimba annyonnyodde nti oluvannyuma lw’okwegatta ne UNDP ne basomesa abakulembeze ku mitendera egy’enjawulo ku bulwadde bw’ebola, mukenenya n’obutabanguko obwekuusa ku kikula ky’abantu nga bayita mu byoto ku ggombolola ez’enjawulo okubangula abantu ku ngeri gyebasobola okwetaasa ebirwadde bino.  Ye Minisita Omubeezi ow’Ebyobulamu ebisookerwako mu Gavumenti eyawakati Hon. Margaret Muhanga, yeebazizza Obwakabaka awamu ne bannamikago abalala olwa kaweefube ateekeddwa ku kukubiriza abantu ku kulwanyisa ebola n’endwadde endala. Agambye nti enkola eno eyambye nnyo abantu okumanya ebifa ku bulwadde kuba bawuliriza nnyo obubaka obuva embuga. Ate eyakiikiridde ekitongole ky’ebyobulamu mu nsi yonna ki WHO, Dr. Alex Kimbalu, agambye nti ng’ekitongole, basoomoozeddwa nnyo kuba endwadde zino zizingamya eby’enfuna n’obulamu bw’abantu nasaba ebitongole byonna okwenyigira mu nteekateeka eno. Ye omubaka wa UNDP mu Uganda, Elsie Attafuah, akubirizza Uganda okusala amagezi ag’okwangangamu endwadde n’ebibamba ebigyolekedde omuli; COVID19; Ebola n’amataba. Attafuah yeebazizza nnyo Obwakabaka ne bannamikago abalala olw’okwegatta ku gavumenti mu kulwanyisa Ebola; mukenenya; Covid19 n’endwadde endala.  Eyakiikiridde minisitule y’ebyobulamu, Owek. Richard Kabanda, ategeezezza nti okusomoozebwa kwebalina gemawulire agawakanya ekirwadde ky’ Ebola nasaba abantu obutasaagira mu nsonga za bulamu bwabwe. Asabye abantu okuwuliriza ennyo obubaka bw’abakugu ku ndwadde ez’enjawulo, beewale nnyo okuwuddiisibwa abo ababalimba ate n’okweraguzalaguza. Dr. Kabanda agamba nti abantu 56 be baakafa obulwadde bw’Ebola. Omukolo gwetabiddwako, Omukubiriza w’olukiiko lw’Abataka, Omutaka Namwama Augustine Kizito Mutumba, Ssenkulu wa BBS Terefayina Omuk. Patrick Ssembajjo, Ssenkulu wa KCCA, Dorothy Kisaka ne Mufti Ramadhan Mubajje.      	https://gambuuze.ug/2022/12/02/buganda-ne-undp-baweze-okumalawo-ebola/
business	Abaddukanya ekisaawe ky’ Entebbe aba CAA balina bebakutte ku by’enguzi eggyibwa ku Bankubakyeyo	  Ab’obuyinza ku kisaawe ki Entebbe International Airport baliko abakozi babwe bebakutte ku bigambibwa nti babadde balya enguzi ku batambuze ekikontana n’amateeka agabafuga. Kino kiddiridde abantu ab’enjawulo okuvaayo nebemulugunya ku bakozi ku kisaawe kino okubasaba enguzi etuukira ddala ku lukumi lwa ddoola ($ 1000) okusobola okufuluma era atakikola bamulemesa okulinnya ennyonyi. Bw’abadde ayogerako ne bannamawulire ku Lwokutaano, amyuuka Senkulu w’ekitongole ki Uganda Civil Aviation Authority(UCAA), Olive Birungi Lumonya akkirizza nti waliwo abantu abaggyibwako enguzi era baliko n’abakozi babwe bebakutte ku nsonga eno. “Ali mu katambi mukozi wa UCAA lwakuba ssente bazimuweera bweru wa kisaawe. Naye akwatiddwa era tulina emitendera egigenda okugobererwa asobola okubonerezebwa,” Birungi bw’ategeezezza. Ku nsonga eno, avunaanyizibwa ku bantu abayingira n’okufuluma eggwanga, Maj Gen Apollo Kasiita Gowa naye akkirizza nti omuze guno mweguli naye nawera okugumalawo kuba balina kukolera mu bwerufu. Birungi Lumonya agamba nti beekenenyeza obutambi obuli ku mutimbagano nebazuula nti obumu bulimu abakozi babwe ate era waliwo n;obujingirire. Abakulu ku kisaawe kino bategeezezza nti okuva mu mwaka 2020, baweza abakozi 26 abakwatibwa era abamu bagobeddwa, abalala bawummuziddwa ate abalala nebabonerezebwa mu ngeri ezitali zimu. Birungi yeetondedde abantu bonna abakoseddwa olw’ebikolwa bino naye nasuubiza okubaako ekikyukamu. Aba CAA era baweze abakozi okukozesa essimu nga bali ku mulimu era okutandika leero abasaabaze bokka be bakkirizibwa okubeera n’ essimu okusobola okukendeeza ku bikolwa by’enguzi. Kati abakozi bonna balina okwambala kkaadi zabwe ez’emirimu mu bulago abantu basobole okufuna ebibakwatako.                	https://gambuuze.ug/2023/01/20/abaddukanya-ekisaawe-ky-entebbe-aba-caa-balina-bebakutte-ku-byenguzi-eggyibwa-ku-bankubakyeyo/
business	Abatwala abantu ebweru bakkiriziddwa okuddamu okukola	  Kampala Gavumenti ekkiriza kkampuni ezitwala abantu mu mawanga ag’enjawulo okuddamu okukola oluvannyuma lw’okusitula ku muggalo n’amateeka agaali gaaziteekebwako mu kaweefube w’okukendeeza ku nsaasaana y’ekirwadde kya Ssennyiga Corona.  Okusinziira ku Minisita avunaanyizibwa ku kikula ky’abantu n’abakozi, Frank Tumwebaze, Minisitule ye egenda kufulumyawo ebiragiro ebirina okugobererwa amakampuni agatwala abantu ebweru, kiyambe obutatambuza kirwadde kino. “Tutegeeza kkampuni zonna ezirina layisinsi okutwala abantu ebweru n’okubafunira emirimu nti oluvannyuma lw’okusitula ku muggalo n’okukendeeza ku biragiro n’amateeka ga Minisitule y’ebyobulamu wamu n’okukkiriza ennyonyi okuddamu okukola. Minisitule y’abakozi n’ekikula kya bantu eggyeewo ekkoligo ku kkampuni ezitwala abantu ebweru,” Tumwebaze bw’agambye. Minisita Tumwebaze alambise nti kkampuni zino zisuubirwa okutambulira wansi w’ebiragiro ebiggya ebyafulumizibwa eri abantu abafuluma n’okuyingira eggwanga mu mbeera ya Ssennyiga Corona. Ono agasseeko nga Omuwandiisi w’enkalakkalira mu Minisitule eno bw’agenda okufulumyawo ekiwandiiko ekyenjawulo ku birina okugoberera. Mu mwezi gwa March, gavumenti yayimiriza okutwala abantu mu mawanga g’ebweru okuli; Ekyombo kya Buwarabu, Saudi Arabia, Qatar, Jordan, Somalia, Kuwait, Bahrain, Afghanistan, ne Iraq, okuziyiza ekirwadde kye kimu. Era nga gyebuvuddeko ekibiina ekigatta amakampuni agatwala abantu ebweru ekya Uganda Association of External Recruitment Agencies (UAERA), nga bakulembeddwamu ssentebe waabwe, Baker Akantabira, baavaayo ne basaba gavumenti eggulewo kkampuni zino kubanga buli kaseera omulimu gwabwe gubadde gwongera okusaanawo. Uganda erina kkampuni 187 ezikkirizibwa mu mateeka okutwala abantu ebweru n’okubafunira emirimu.    	https://gambuuze.ug/2020/11/10/abatwala-abantu-ebweru-bakkiriziddwa-okuddamu-okukola/
health	Obwakabaka buzzeemu okugema abantu COVID-19	        Obwakabaka buzzeemu okugema abantu ekirwadde kya  Ssennyiga Corona okusobola okukuuma abantu ba Ssaabasajja Kabaka Ronald Muwenda Mutebi II nga balamu ng’enteekateeka eno eyindidde mu bimuli bya Bulange e Mmengo ku Lwokutaano nga yaakumala ennaku bbiri nnamba.  Enteekateeka eno etongezeddwa Katikkiro Charles Peter Mayiga agemeddwa akayiso ke akookusatu nga kano ke kongera obukuumi mu mubiri eri abo abagemebwa emirundi ebiri ate nga bali waggulu w’emyaka 50.  Mukuumaddamula Mayiga asinzidde wano n’akunga abantu  okusoosowazanga ebyobulamu nga bettanira buli nteekateeka ezireetebwa  basobole okwekuuma nga balamu olwo basobole okutumbula embeera zaabwe era bakulaakulane.  “Tulina  enjawulo nnene nnyo wakati w’omuntu n’ekisolo. Ekisolo ky’okutale kiri ku bwakatonda ffe abantu tulina okutegeera ekituufu ekituyamba okutereeza obulamu bwaffe. Era nze ndowooza omuntu bwalagajjala nafa Katonda ajja kumubuuza. Lwaki mugendera ku bibooziboozi nga Ssaabasajja asise omukono gw’ekkanzu ne bamukuba empiso nga mulaba, Nnaabagereka ne Katikkiro ne bakola kye kimu ggwe n’olowooza nti b’onywa nabo amalwa be basinga okutegeera!” Katikkiro Mayiga bw’abuuzizza.  Katikkiro era awadde bannayuganda amagezi okukomya okutwalibwa amawulire amafu ku by’obulamu wabula beebuuze abasawo abakugu okunnyonnyoka.  Minisita w’ebyobulamu mu Buganda, Owek. Dr. Prosperous Nankindu Kavuma ategeezezza nti abantu ba Kabaka bazze mu bungi nga tewali abawaliriza era ne yeebaza Obwakabaka olw’enteekateeka eno.  Ye akulira emirimu ku ddwaliro e Mmengo Godfrey Ssemanda  akkaatirizza obukulu bw’okwegemesa era n’alambika ku ddoozi ya ‘Booster’ egemebwa eri abantu abakuze mu myaka era n’akakasa nti eddagala lino teririna bulabe nga bwe byogerwa.  Ate ye akulira ebyobulamu mu kitongole KCCA mu divizoni, Dr. Dennis Buluma  yeebazizza Obwakabaka olw’amaanyi n’etoffaali bwe liteeka mu kutumbula ebyobulamu by’abantu era n’asaba abantu okwenyigira mu nteekateeka zino kubanga zaakubayamba.  Abamu ku bagemeddwa beebazizza Ssaabasajja okufaayo ku bantu ba bulijjo era ne bakubiriza n’abantu abalala okukozesa omukisa oguleeteddwa bakuume obulamu.  Okugema Ssennyiga corona wano mu bulange  kwakumala ennaku bbiri nga kutandise leero olwo kukomekkerezebwe enkya ku Lwomukaaga.	https://gambuuze.ug/2022/03/04/obwakabaka-buzzeemu-okugema-abantu-covid-19/
health	Poliisi Ekoze Ebikwekweto Mu Kampala Mweyooledde Boda Boda 200	  Ezimu ku boda boda ezikwatiddwa  Olwaleero Poliisi ekoze ebikwekweto mu Kampala n’emirirwano mweboyedde boda boda ezisukka mu 200. Okusinziira ku Patrick Oyango ayogerere Poliisi y’ekitundu kino, kino kikoleddwa olw’abavuzi ba boda boda abeeyongedde okujeemera ebiragiro bya gavumenti ku kuziyiza ekirwadde kya coronavirus. Okuzinziira ku, Onyango Poliisi teyakomye kukwata boda boda zokka, wabula yaggalidde n’abavuzi wamu n’abasaabaze abaabadde bazitambuliriko. Omukulembeze w’eggwanga mu mwezi gw’okusatu omwaka guno yawera boda boda okutambuza abasaabaze ssaako n’okuziragira okukoma okutambula ssaawa kkumi nemu ez’olweggulo. “Abantu abe’njawulo bakwatiddwa era baakuvunaanibwa mu kkooti olw’okujeemera ebiragiro ebiri mu mateeka ng’era kino kiyinza okuvaako okusaasaana kw’ekirwadde kya coronavirus mu ggwanga,” Onyango bweyagambye. Poliisi ekubirizza abantu okulekeraawo okujeemera ebirgiro bino. Bagambye bano bebakutte baakukola ng’ekyokulabirako eri abalala.    	https://gambuuze.ug/2020/07/13/poliisi-ekoze-ebikwekweto-mu-kampala-mweyooledde-boda-boda-200/
politics	Gavumenti efulumizza olukalala lw’abaawambibwa, baasangibwa n’ebintu by’amagye	 Kampala Kyaddaaki gavumenti efulumizza olukalala lw’abantu 177 abagambibwa okuwambibwa ab’ebyokwerinda wadde ng’abeebyobuyinza bagamba nti bano baakwatibwa oluvannyuma lw’okusangibwa n’ebintu by’amagye era bano baasooka kusimbibwa mu kkooti y’amagye oluvannyuma ne basindikibwa ku alimanda. Aba NUP balumiriza amajje ne poliisi okuwamba abantu baabwe  Bw’abadde awaayo olukalala luno eri Palamenti leero ku Lwokuna, Minisita w’ensonga ez’omunda, Gen. Jeje Odongo, agambye nti ku bantu bano 177, 155 ku bo baabasanga n’ebintu by’amagye, ekintu ekimenya amateeka. Okusinziira ku Minisita Odongo, 156 baasimbibwa mu kkooti ne bavunaanibwa okusangibwa n’ebyokulwanyisa era ne basindikibwa ku alimanda mu kkomera ly’e Makindye nga bwe balinda okuwozesebwa.Olukalala luno luliko abantu abalala 53 abaakwatibwa olw’okwenyigira mu kwekalakaasa era bangi ku bano nabo baasindikibwa mu kkomera e Makindye. Akawayiro nnamba 161 ak’etteeka lya UPDF kagamba nti omuntu yenna asangibwa n’ebyokulwanyisa ajja kuvunaanibwa era bwe gumusinga asibwe emyaka 14 oba okuwa engassi oba byombi. Omwezi oguwedde, Pulezidenti Museveni yawakanya ebyali byogerwa nti abamu ku bantu baali bawambiddwa n’ategeeza nti aboogerwako baali bakwatiddwa ku misango egy’enjawulo. Wabula omuwendo ogufulumiziddwa Minisitule y’ensonga z’omunda tegukwatagana na muwendo Pulezidenti Museveni gwe yayogerako kuba yagamba nti abakwate bali 200 ate olukalala olufulumiziddwa lulaga abantu 177. Olukalala olufulumiziddwa luleeseewo akalembereza mu bantu b’abamu ku bakwate ababadde beebuuza abantu baabwe gye bali kuba abamu ku bano bamaze omwezi mulamba nga tebamanyiseeko wa gye bali. Kinajjukirwa nti ebitongole by’ebyokwerinda bibadde bikubagana empawa ku ani alina obuvunaanyizibwa okufulumya olukalala luno ng’okusooka amyuka Ssaabaduumizi wa poliisi, Maj. Gen. Paul Lokech, yayita olukung’aana lwa bannamawulire okubawa amawulire wabula n’alusazaamu awatali kuwa nsonga yonna.    	https://gambuuze.ug/2021/03/04/gavumenti-efulumizza-olukalala-lwabaawambibwa-baasangibwa-nebintu-byamagye/
religion	Katikkiro Mayiga alambudde ku Mutiibwa Kalidinaali Wamala	  Katikkiro wa Buganda, Charles Peter Mayiga alambudde ku Kalidinaali Emmanuel Wamalaera n’abaako n’obubaka bwa Ssaabasajja Kabaka bw’atuusa olw’okufiirwa muto we, Msgr. Henry Kyabukasa. Ensisinkano eno ebaddewo leero ku Mmande mu maka ga Kalidinaali e Nsambya mu Kampala. “Ssebo Omutiibwa Kalidinaali, nsanyuse nnyo okujjako wano mu maka go era Ssaabasajja Kabaka atumye nnyo okukulaba era akusaasidde olw’okufiirwa muto wo Msgr. Henry Kyabukasa era n’antuma okutegeeza nti asiima nnyo essaala z’omuweereza era akakasiza ddala nti zimuyambye.” Katikkiro Mayiga bw’ategeezezza Ku lulwe Katikkiro Mayiga ategeezezza nti muto wa Kalidinaali Byabukasa yali amumanyi okuva mu buto kuba yakola ne kitaawe Fr. John Musoke nga batendeka abaseminariyo e Bukalasa ate ng’abamu ku abo batendese abadde nabo emyaka mingi. Katikkiro Mayiga agamba nti Msgr. Kyabukasa yali mwetowaze olw’okuba yali mugezi era ng’akimanyi ntimuto wa Kalidinaali. Okusinziira ku Katikkiro Mayiga, kyamukisa okuba nti Katonda abawadde ekirabo eky’okulaba Kalidinaali ebbanga lino lyonna naddala abo abamulabako ng’akyali Ffaaza era kibeera kyasanyu buli lwe bamusisinkana. Mu ngeri y’Obuwangwa, Katikkiro Mayiga mu kukubagiza kuno agenze n’ekita ky’omwenge okwongera okulaga okunyolwa. Ye Omutiibwa Kalidinaali Emmanuel Wamala asiimye Katikkiro Mayiga olw’okumulambula era n’amusiima olw’emirimu gy’akola okusitula embeera z’abantu mu Buganda. “Onsanyudde kubanga obugenyi bwo buno buziguliddewo ebijjukizo ebyo. Ssebo Kamalabyonna wa Buganda n’obuwombeefu bunginkusaba onamusize Bbaffe Ssaabasajja Kabaka ne maama Nnaabagereka, abaana beng’oma, Abalangira n’Abambejja n’Obuganda bwonna.” Ssaabasumba omuwummuze ow’essaza ekkulu ery’e Kampala bw’ategeezezezza.  	https://gambuuze.ug/2021/11/01/katikkiro-mayiga-alambudde-ku-mutiibwa-kalidinaali-wamala/
health	Poliisi egobaganye ne boda boda lwakujjeemera ekiragiro kya Museveni	 Paaka ya  takisi  nga njereere Ebitongole by’ebyokwerinda nga bikulembeddwamu poliisi n’amajje olwaleero basiibye bagobagana na bavuzi ba boda boda abaganye okugondera ekiragiro ky’omukulembeze w’eggwanga ekiwera okutambulira mu bidduka eby’olukale.  Eggulo, President Yoweri Kaguta Museveni yayimirizza boda boda, takisi ne baasi zonna ezitambuza abantu ez’olukale mu kaweefube wa gavumenti okutangira okusaasaana kw’ekirwadde kya COVID-19 mu ggwanga.  Yagambye nti boda boda zikkirizibwa kutambuza migugu gyokka.  Kyokka mu bitundu bya Kampala eby’enjawulo, aba boda boda balabiddwako nga batambuuza abantu okwawukana ku kiragiro.  Abaserikale ababadd ebayiiribbwa ku nguudo ez’enjawulo babakubye emiggo bombi, omuvuzi n’omusaabaza.  Mu bitundu ebimu abasirikale babadde bawamba ne zi bodaboda. “Mwagala tulyeki bannange, mutuleke ffe tukole,” owa boda boda ataategeerekeseeko linnya bweyawuliddwa nga agamba abasirikale wakati mu mbooko.  Ekirwadde kya COVID-19 ekyabalukawo munsi yonna nga kitandikira e China kyakatta abantu abasoba mu 21,000 n’abalala 468,644 kyabaayoola nga abamu bali ku ndiri.     	https://gambuuze.ug/2020/03/26/poliisi-egobaganye-ne-boda-boda-lwakujjeemera-ekiragiro-kya-museveni/
religion	Katikkiro mu bifananyi ng’ali e Gomba	Katikkiro Charles Peter Mayiga yeetabye ku mukolo gw’okuggulawo Kelezia empya ey’ekisomesa kye Mawuuki e Gomba, wamu n’okujaguza emyaka 10 egya St. Joan of Ark. Omusumba w’essaza lye Kiyinda Mityana, Anthony Joseph Zziwa, yakulembeddemu okusaba.   	https://gambuuze.ug/2019/11/17/katikkiro-mu-bifananyi-ngali-e-gomba/
health	Kabaka asaasidde abakoseddwa ekirwadde kya Coronavirus	 Kabaka ng’ayogerako eri Obuganda mu Lubiri e Mmengo Ssaabasajja Kabaka Ronald Muwenda Mutebi II asaasidde nnyo abantube abakoseddwa ekirwadde kya coronavirus mu Uganda ne mu mawnaga amalala. Bwabadde ayogerako eri Obuganda olwaleero mu Lubiri lw’e Mmengo, Kabaka agambye nti singa abantu bawuliriza obubaka obubaweebwa eb’ebyobulamu obulwadde bwa coronavirus bwewalika.  “Tusaasira nnyo eb’engganda z’abantu baffe Bannayuganda abafudde obulwadde buno mu mawanga ag’ebweru.  Tuteeka mu ssaala naabo abakyali mumbeera embi mu mawanga ago bassuuke.  Twebaza nnyo abasawo abali ku mwanjo gw’okulwanyisa obulwadde buno obugoyezza ennyo ensi yonna,” Kabaka bweagambye.  Omutanda yasabye gavumenti eyongere okussa essira mu by’obulamu mu ggwanga lyonna okusobola okwenganga okusoomoozebwa kwendwadde enkambwe nga coronavirus.  Yasabye abantu nti obulwadde nebwebuba bukomye, bagende mumaaso n’okukuuma obuyonjo ng’agamba nti endwadde ezisinga okuluma abantu zewalikwa singa abantu baba bayonjo.  Kabaka era yasiimye abantu bonna abalina kyebawaddeyo okuyamba abo bakoseddwa ekirwadde kino.  Kabaka wiiki eno yawaayo obukadde 100 okusobola okudduukirira Bannayuganda abakoseddwa ebiragiro ebyateekebwawo gavumenti okusobola okutangira okusaasaana kwa COVID-19.  Yasabye n’abasuubuzi okukomya okuduumuula emiwendo gy’ebintu ebikozesebwa mu bulamu obwabulijjo n’agamba nti abantu tebajja kusobola kubyetuusaako ku miwendo eminene.  Woosomera bino nga coronavirus yakakwata abantu 1,715589 ng’ate abalala 103,841 bamaze okulugulamu obulamu.     	https://gambuuze.ug/2020/04/11/kabaka-asaasidde-abakoseddwa-ekirwadde-kya-coronavirus/
health	Temutya kubagema Ssennyiga Corona – Katikkiro Mayiga	   Katikkiro wa Buganda, Owek. Charles Peter Mayiga, asabye bannayuganda obuteewala kubagema Ssennyiga kolona nga beesigama ku bulimba obusaasaanyizibwa ku mikutu gimugattabantu. “Amawanga agaakula tegasobola kututta nga gakozesa ddagala lya Ssennyiga ate nga nabo balikozesa, era akugamba nti abazungu basobola okutta bakaddugala okuyita mu ddagala lino aba mulimba kkungwa.” Katikkiro bw’agambye.  Okwogera bino Katikkiro asinzidde ku mbuga y’Obwakabaka enkulu e Mmengo, mu bimuli bya Bulange bw’abadde agenze okukubibwa empiso esooka mu kugema ekirwadde kya kolona. Mukuumaddamula ajunguludde ebigambibwa nti eddagala erigema Ssennyiga kolona erya Astra Zeneca bamagulumeeru baalikola kulemesa baddugavu  kuzaala. Agambye nti singa balina ekigendererwa kino baali basobola okuyita mu bika by’eddagala ebirala nga Panadol.  Mu kwongera okuzibula abantu amaaso, Owek. Mayiga agambye nti abazungu beetaaga nnyo abaddugavu kubanga be babakolera emirimu gye beenyinyala n’egyo egyetaagisa amaanyi ng’okulima n’okusima zaabu so ate ng’abaddugavu katale k’amaanyi eri ebyo ebikolebwa mu nsi ezakula. Katikkiro asinzidde wano n’akunga abantu okwettanira okugemebwa ekirwadde kya kolona era n’abajjukiza okugenda mu maaso n’okugoberera ebiragiro ebyateekebwawo okutangira ekirwadde kino kinnamuzisa. Bw’abadde ayaniriza Katikkiro, Minisita wa Buganda ow’ebyobulamu, Owek. Prosperous Nankindu Kavuma, yeebazizza Katikkiro okukkiriza okumugemera mu lujjudde n’ategeeza nti kano kabonero akalaga nti eddagala erigemesebwa teririna buzibu ate kiraga nti Obuganda bukkiririza mu nteekateeka eno. Okugema ekirwadde kya kolona kugenda mu maaso ku Bulange e Mmengo nga kwabwereere era abantu bakubirizibwa okwogera okujjumbira. Buli muntu akubibwa empiso bbiri mu kugema Ssennyiga kolona wabula ey’ookubiri omuntu emukubibwa oluvannyuma lwa Ssabbiiti 8 okuva ku mpiso eyasooka. Ate ye Minisita Noah Kiyimba asiimye Katikkiro Mayiga olw’okujjukiza abantu bulijjo okwetangira ekirwadde kya Ssennyiga Corona.      	https://gambuuze.ug/2021/04/12/temutya-kubagema-ssennyiga-corona-katikkiro-mayiga/
business	Minisita Kasaija agamba embeera ebayinze,  gavumenti terina ssente zitambuza ggwanga	 Minisita w’ebyensimbi Matia Kasaija ategeezezza akakiiko ka Palamenti akalondoola ebyenfuna by’ eggwanga nti embeera ebayinze obuto nga batandise okulemererwa kuba ne ssente ezirina okutambuza eggwanga tebalaba webaziggya. Kasaija annyonnyodde nti eno y’ensonga lwaki ssente ezaweerezebwa mu bitongole bya gavumenti mu kitundu ky’omwaka gw’ebyensimbi ekya 2022/2023 zaali ntono ezitalina kyamanyi kyezisobola kukola. Ono alaze okutya ku nsimbi ezikung’aanyizibwa ekitongole ki Uganda Revenue Authority zagamba nti ntono nnyo mukiseera kino olw’ebyenfuna ebiserebye neyesanga nga talina ssente zakuweereza bitongole okutambuza emirimu. Minisita Kasaija agamba balowoozezza okwewala mu bbanka enkulu ey’ eggwanga naye batyaayo amagoba amangi agagenda okubasabibwa nga kati basobeddwa eka nemu kibira. Kasaija yeeyamye eri ababaka bano okubatwalira omuteesiteesi omukulu owa Minisitule y’ebyensimbi Ramathan Ggoobi abannyonnyole ku kituufu ekigenda mu maaso. Kinajjukirwa nti gyebuvuddeko Minisitule y’ebyensimbi yategeeza eggwanga nti ensimbi entono ezasindikibwa eri ebitongole zaali zigendereddwamu okulwanyisa okunaabuuka kwa ssente ya Uganda kuba buli lwezibeera ennyingi mu bantu namaanyi gaazo gakendeera. Omubaka omukyala owa Namayingo, Margret Makhoha yeebazizza Minisita olw’okwogera ekituufu naye namusaba addeyo n’enteekateeka erina okugobererwa okutaasa embeera eno.        	https://gambuuze.ug/2022/08/11/minisita-kasaija-agamba-embeera-ebayinze-gavumenti-terina-ssente-zitambuza-ggwanga/
religion	Bannaddiini 6 be bafudde mu myezi 6 gyokka	  Enjega eyagwiridde Eklezia w’Omukama, ettukizza ebiwundu bya bannayuganda abazze bafa  ebirwadde ebitali bimu okuva mu nzikiriza ez’enjawulo. Ssaabasumba Dr. Cyprian Kizito Lwanga ng’ono y’abadde akulira essaza ekkulu erya Kampala era yasangiddwa ku Lwomukaaga ng’afiiridde mu kisenge kye, ekintu ekyatiisizza buli omu. Bino okubaawo Lwanga yabadde yaakamala okusaba gavumenti ekomye ebikolwa eby’okutulugunya bannansi era eyimbule n’abo abaakwatibwa. Dr. Lwanga yasembye okulabikako mu lujjudde ku Lwokutaano nga yeetabye n’abakkiriza mu Kristo nga batambuza ekkubo ly’omusaalaba era okufa kwe kwalangiriddwa Msgr. John Baptist Kauta. Mgr. Kauta yannyonnyodde nti okufa kwa Ssaabasumba kwabakubye entiisa kuba abadde teyeemulugunyaangako nti tawulira bulungi wabula okumusanga obusanzi ng’afiiridde mu kisenge kye.  Abasawo ba Ssaabasumba wamu n’abakugu okuva e Mulago bategeezezza nti yafudde kizibu kya mutima era afiiridde ku myaka 68. Bisoopu John Baptist Kaggwa Olunaku lwali lwa  January 20, 2021, omusumba w’essaza eyali yakawummula John Baptist Kaggwa yafa oluvannyuma lw’okutawanyizibwa ekirwadde kya COVID-19 okumala emyezi ebiri. Okufaananako ne Dr. Lwanga, Bisoopu Kaggwa yali amanyiddwa olw’okulwanirira obwenkanya wamu n’okufuba okukulaakulanya abantu. Ku myaka 78 gye yalina buli omu yali amumanyi ng’omulwanirizi w’eddembe kayingo atatya kubuulira gavumenti kituufu nga waliwo ekisobye. Owoobusobozi Bisaka  Bisaka yali yeeyita Katonda era ng’alina abagoberezi abawereko. Ono yafa January 18, 2021 era ye mutandisi w’enzikiriza ya ‘Faith Unity’ nga we yafiira ng’aweza egy’obukulu 90. Okufa kwa Owoobusobozi Bisaka kwalangirirwa ayogerera enzikiriza eno Omukwenda Mitooro era kyakuba wala abagoberezi be era n’okutuusa kati abamu ku bano baagaana okukkiriza nti ono yafa nga bagamba nti awummuddemu.  Sheikh Nuhu Muzaata Batte Oluvannyuma  lw’ekittabasiraamu okusirikamu mu 2015, Obusiraamu bubadde tebunnaba kuddamu kufiirwa mukulembeze alinga Muzaata. Ono yafa omwaka oguwedde nga guggwaako nga December 4, 2020. Muzaata yamanyika nnyo olw’okwogera ku nsonga naddala ezinyigiriza abasiraamu mu ggwanga. Shiekh Muzaata teyakoma okwo wabula yayambalira ne bannabyabufuzi abaali bakozesa obubi ebifo byabwe era ono obutambi bwe ng’ayogera, abasuubuzi mu Kampala batandika okubukolamu ssente. Muzaata yafiira mu ddwaliro lya International Hospital Kampala, oluvannyuma lw’okumala akaseera nga mulwadde era munywanyi we Hajji Latif Ssebaggala ye kakasa amawulire g’okufa kwe. Sheikh Dr. Abdu Anas Kaliisa Dr. Anas Kaliisa yali mumanyi era munnabyafaayo era okufa kwe nga November 4, 2020 kwasannyalaza eggwanga. Ono ajjukirwa nnyo olw’ekibiina kye ekya Salam Charity mwe yali ayambira abantu abeetaavu era yayambako okutandikawo Kaliisa Foundation, eyamba okuweerera abaana abeetaavu. Ono yayatikirira nnyo olwa pulogulaamu gye yakolanga ku ttivvi ya NBS eya  Ensi n’Ebyayo era yagenze okufa ng’azimbye emizikiti egy’enjawulo okwetooloola eggwanga. Paasita Augustine Yiga Paasita Augustine Yiga abasinga baasooka kuwakanya mawulire ga kufa kwe, oluvannyuma lw’amawulire okusaasaana nga October 20, 2020. Yiga eyali amanyiddwa nga “Abizzaayo”  olw’engeri gye yali akolamu ebyamagero wamu n’okuzzaayo eddogo eri eyalisindika era amakanda yali yagasimba  Kawaala ku kkanisa ya Revival Church. Ono baali bamubise enfunda eziwera wabuli buli mulundi yavangayo n’ayambalira ababadde bamubika ku ttivvi ye eya ABS. Ng’asinziira ku mukutu gwe ogwa ABS, Yiga yeesanganga mu buzibu n’ekitongole kya UCC ekivunaanyizibwa ku kulung’amya ebyempuliziganya olw’okumenya agamu ku mateeka gaakyo. We yafiira yali yaakamala okuyimbulwa okuva mu kkomera gye yatwalibwa olw’okuwubisa abantu ng’abagamba nti mu Africa tewali Corona wabula Ssennyiga owabulijjo. Ono we yafiira ng’alina emyaka 44 era kigambibwa nti yafa bulwadde bwa kibumba.    	https://gambuuze.ug/2021/04/06/bannaddiini-6-be-bafudde-mu-myezi-6-gyokka/
politics	Jacob Oulanyah bamututte mu kkooti ku by’okuwangula ekifo kya Sipiika	   Kampala Munnamateeka Hassan Male Mabirizi addukidde mu kkooti ya East Africa elafubanira obwenkanya nawakanya okulondebwa kwa Jacob Oulanyah nga Sipiika omuggya owa Palamenti y’e 11 gwagamba nti yalondeddwa mu bukyamu. Okusinziira ku biwandiiko Mabirizi byatutte mu woofiisi za kkooti eno e Kololo, Mabirizi agamba nti obululu obwalangiriddwa bwabadde bungi okusinga ku muwendo gw’ababaka ababaddewo ku lunaku lw’okulonda ekintu ekimenya amateeka. Mu musango guno, Mabirizi era awakanya ekya Ssaabalamuzi Alfonse Owiny Dollo okukulemberamu okulondesa kuno ate nga Oulanyah mukwano gwe era nga yamuteeka ku biwandiiko bye ebimwogerako nga abamu ku bantu abasobola okumuweera obujulizi ku bimukwatako. Kati Mabirizi ayagala kkooti ya ‘East African Court of Justice’ erangirire nti okulondebwa kwa Oulanyah kwali kukyamu era eragire wategekebwewo okulonda okuggya okusobola okulonda Sipiika omutuufu. Ono ayagala n’okulonda kwa Sipiika kw’omumyuka wa Sipiika nakwo kuddibwemu kubanga Oulanyah eyali akukubiriza yali mukyamu kuba naye okulondebwa kwe nakwo kwali kukyamu era kulina okuddibwamu. Ekirindiriddwa kwe kulaba oba kkooti eno enagenda mu maaso n’okuwulira omusango guno era oba kinaasoboka okulondebwa kuno okuddamu okutegekebwa. Kinajjukirwa nti wiiki ewedde ababaka bakungaanira e Kololo okulonda Sipiika n’omumyuka we era nga olwokaano lwalimu bannakibiina kya NRM babiri okuli Rebecca Kadaga ne Jacob Oulanyah awamu ne Ssemujju Nganda owa FDC. Gyebyagweredde nga Oulanyah awangudde obwa Sipiika ate ekifo ky’omumyuka wa Sipiika nekiwangulwa Anita Among eyawangudde Muhammad Nsereko ne Yusufu Nsibambi.      	https://gambuuze.ug/2021/05/28/jacob-oulanyah-bamututte-mu-kkooti-ku-byokuwangula-ekifo-kya-sipiika/
politics	Poliisi erabudde okukwata bakanyama ba beesimbyewo	  Kampala Poliisi y’eggwanga egamba nti tegenda kusibamu kukwata bakanyama ba beesimbyewo singa tebakoma kubakozesa kukunga bantu n’okujeemera ebiragiro bya kakiiko k’ebyokulonda ne Minisitule y’ebyobulamu, ebirung’amya okunoonya akalulu ka 2021. Omwogezi wa Poliisi mu ggwanga, Fred Ennanga “Ebiragiro bino byonna bisoboka bulungi singa ffenna tweyisa mu ngeri ey’obuvunaanyizbwa. Abeesimbyewo n’ebibiina by’ebyobufuzi ebikunga ababoodabooda n’obukundi bwa bakanyama okuyisa ebivvulu n’okukuba enkung’aana, tugenda kubwakwata bavunaanibwa mu mateeka.” omwogezi wa Poliisi Fred Ennanga bwe yagambye. Ennanga era alabudde abantu abalemedde ku by’okutimbula ebipande bya bannaabwe n’ategeeza nga kino bwe kivudde ku kujeemera ebiragiro ebyabaweebwa ku wa awatuufu awalina okutimbibwa ebipande. “Bw’otambula, olaba ebipande ebiteekeddwa ku bupande bw’oku nguudo, mpagi za kkamera n’ebizimbe by’abantu. Singa Nannyini kizimbe atandika okutimbululayo ebipande okuva ku bisenge, tewali musango gw’ajja kuba ng’akoze kubanga byateekebwawo awatali kufuna lukkusa.” Ennanga bwe yagasseeko. Ennanga yagambye nti batadde amaaso ku bannabyabufuzi abakozesa olulimi olukuma mu bantu omuliro n’okusiga obukyayi mu bantu gye bali mu kunoonya obululu. Ono yannyonnyodde nti bakwataganye n’ekitongole kya Uganda Communications Commission (UCC), okugoberera abatambuza obubaka obw’obulimba wamu n’okusiga obukyayi nga bayitira mu mawulire ne ku mutimbagano.     	https://gambuuze.ug/2020/11/11/poliisi-erabudde-okukwata-bakanyama-ba-beesimbyewo/
politics	Ab’Emmamba abaawangula basisinkanye omutaka Gabunga	  Bazukkulu ba Gabunga abaawangula ebifo ebyenjawulo mu kalulu akaawedde aka 2021, eggulo baakedde kusisinkana Omutaka omukulu Owaakasolya k’Emmamba, Jjajja Gabunga Mubiru Zziikwa, okuwoza olutabaalo. Mu bano mulimu abaawangula obwakkansala, bammeeya, n’ababaka ba Palamenti awamu n’abalala. Abamu ku bayitamu nga bawa Jjajja Gabunga ettu Mu bakulembeze abazze kwe kwabadde Mmeeya wa munisipaali y’e Kira Julius Mutebi, omubaka w’ekibuga Lugazi omulonde, Stephen Sserubula n’abalala nga bano balombojjedde jjajja bwe embeera gye bayitamu. Omubaka omulonde owa Munisipaali y’e Lugazi, Stephen Sserubula, yategeezezza nti baakutunuulira obusobozi obwa buli Mutuba mu kika ky’Emmamba, okulaba ogusinga okukola obulungi. Ate ye mmeeya wa Kira, Julius Mutebi yagambye nti, “Jjajja twagala okukwebaza weebale kukuuma kika kyaffe ne bonna abakukwatirako era tujja kusanyuka nnyo nga tuyitibwa okuwa ebirowoozo byaffe ku ebyo bye tulowooza ebisobola okutumbula ekika kyaffe.” Omubaka Sserubula bwe yagambye. Jjajja w’ekika ky’mmamba, Omutaka Mubiru Zziikwa ng’aliwamu ne bakulembeze banne, b’ozaayozezza bazukkulu baabwe olwokutuuka ku kkula ly’obululembeze kyokka ne babasaba obuteerabira kika kyabwe. “Nga bwe mwalidde obwami temuddeyo kudigida budigizi ate mu kung’aanye abazzukulu era mweweeyo okukikulaakulanya,” Omutaka Mubiru Zziikwa bwe yategeezezza. Ate Ssaabawandiisi w’ekika ky’Emmamba, Andrew Benon Kibuuka, yabasabye mu buli kye bakola bakulembeze ekika kyabwe era bafube okukiweereza awamu n’okukiyiyiza, kisobole okukulaakulana.    	https://gambuuze.ug/2021/03/22/abemmamba-abaawangula-basisinkanye-omutaka-gabunga/
health	Abayindi balaajanidde gavumenti ku kusosolwa olwa Ssennyiga Corona	   Kampala Abamu ku bayindi abawangaalira mu Uganda bawandiikidde gavumenti nga beemulugunya ku ngeri gye basosolwamu naddala nga bava e Buyindi okudda e Uganda olw’ekirwadde kya Ssennyiga Corona. Ebbaluwa eno eriko omukono gwaRajesh Chaplot, nga mubalirizi wa bitabo alaajanidde gavumenti ekkirize eggye eggwanga lya India ku mutendera gw’amawanga agakoseddwa nnyo ekirwadde kino, balizze ku mangu agali yadde yadde. Kinajjukirwa nti mu mwezi gwa May,gavumenti yawera entambula zonna ez’e Buyindi olw’ekika ky’akawuka kaCOVID-19akapya akaali kazuuliddwayo. “Ennyonyi ezisaabaza abantu wakati wa Uganda neBuyindi zongezeddwayo. Tewali muntu ava Buyindi ajja kukkirizibwamu Uganda.” Minisita Jane Ruth Aceng bwe yagamba. Wabula ku kino, Rajesh agamba kikyamu okugaana abayindi okuyingira mu Uganda ate ng’abantu abalala okuva e Bungereza nayo ekirwadde gye kiri ekyamaanyi, bakkirizibwa. Rajesh annyonnyola nti mu kiseera kino Bungereza erina abantu bangi abakwatibwa ekirwadde buli lunaku okusinga Buyindi. Okusinziira ku Rajesh, Bungereza efuna abalwadde402 buli lunaku ku buli kakadde k’abantu ate Buyindi erinako 29 bokka. Omuyindi ono Rajeshagasseeko nti omuwendo gw’abakwatibwa e Buyindi gwali mungi mu kusooka naye kati embeera yatereera era tewali nsonga lwaki gavumenti egenda mu maaso n’okubateekako obukwakkulizo. Ono alaze okunyolwa olwa bannayuganda okutambula kyere mu Buyindi naye ate eno mu Uganda bakyagenda mu maaso n’okubasosola. Asabye abo abagemeddwa emirundi ebiri bakkirizibwe okudda mu Uganda basobole okutambuza emirimu gyabwe. “Abayindi ababeera kuno bagatta ebitundu 60 ku buli 100 ku by’enfuna by’eggwanga. Mu mutima guno mwe tusabira gavumenti ekkirize abayindi abakyali mu Buyindi abafuna obutuuze nabo abakolera kuno okuddamu okutambuza emirimu gyabw.” Rajesh bw’agasseeko. Rajesh agamba nti amakampuni agawerako agakozesa abayindi mu Uganda gakalubizibwa okutambuza obulungi emirimu gyago, ekintu ekireesewo okufiirizibwa.      	https://gambuuze.ug/2021/07/15/abayindi-balaajanidde-gavumenti-ku-kusosolwa-olwa-ssennyiga-corona/
sports	Katikkiro Mayiga asabye bannabyamizannyo okunyweza empisa	    Katikkiro Charles Peter Mayiga akubiriza bannabyamizannyo okunyweza empisa bweba baagala okutwala ebitone byabwe mu maaso. Owek. Mayiga bino abyogeredde mu Bulange e Mmengo bw’abadde asisinkanye Omukulembeze wa FUFA, Omw. Eng. Moses Magogo, ng’ono abadde azze okwanjulira Katikkiro tiimu z’omupiira eziva mu kitundu kya Buganda, ezigenda okwetaba mu mpaka za FUFA DRUM. Katikkiro Mayiga annyonnyodde nti awatali mpisa kijja kubeera kizibu okuganyulwa mu muzanyo gwo mupiira nabasaba bulijjo okukola obutaweera nga batumbula omupiira wano n’ebweru.  Owek. Mayiga abajjukizza nti omuzanyo gw’omupiira ssi muzanyo buzannyo wabula kintu ekisobola okubayamba okwongera okutumbula ebitone byabwe n’okubayimirizaawo mu bulamu obwa bulijjo. Ono asabye abaddukanya omupiira okuggya eby’obufuzi mu mupiira bweba baagala okugutwala mu maaso n’okwongera okugwagazisa abalala. Minisita w’Abavubuka n’Emizannyo mu Bwakabaka Oweek. Henry Ssekabembe Kiberu, atenderezza eby’emizannyo by’agambye nti bitumbula empisa ate binyweza n’obumu. Owek. Ssekabembe agambye nti Buganda egenda kusindikayo abantu 90 basome ebikwata ku muzannyo gw’omupiira bafune obumanyirivu mu kuddukanya empaka z’Amasaza.  Akulira ekibiina ekitwala omupiira mu ggwanga, Eng Moses Magogo ategezezza katikkiro nti ekikopo kya Drum kyali kirooto bulooto nga kati musanyufu okulaba nga kyamala nekituukirira. Magogo yeebazizza Obwakabaka okubawa ettaka e Lugazi okugenda okuzimbibwako ekisaawe. Ensisinkano eno yeetabiddwako Minisita Ssekabembe Kiberu, akulira FUFA, Moses Magogo, omumyuka we Rogers Byamukama, omubaka wa Palamenti Patrick Nsanja, Andeleya Kaweesa, Diriisa Kasalirwe n’abalala.   	https://gambuuze.ug/2022/07/27/katikkiro-mayiga-asabye-bannabyamizannyo-okunyweza-empisa/
sports	Katikkiro Mayiga  asisinkanye Kapiteeni wa Cranes Emma Okwi	    Katikkiro Charles aliko akaama kakubye bannabitone naddala abazannyi b’omupiira okutwala eky’okulabirako kya Emmanuel Okwi nga beeyisa bulungi bwebaba baagala okulaakulanya ebitone byabwe. Bino Katikkiro Mayiga abyogeredde mu nsisinkano gyabaddemu ne Emmanuel Okwi e Bulange Mmengo ku Lwokuna nebateesa ku nsonga z’omupiira. Owek. Mayiga agamba nti singa abazannyi balabira ku Okwi nebafuna byebamukopako bajja kwanguyirwa okwerula emikisa gyabwe. Ye Okwi agambye nti yeenyumirizza nnyo mu mpaka z’Amasaza kuba gye yatandikira olugendo lwe olumutuusizza wano waali. Ono asabye abantu wonna mu ggwanga okuwagira enteekateeka y’omupiira gw’Amasaza awamu n’enteekateeka endala eza Buganda kuba ziganyula abantu bonna awatali kusosolamu. Emma Okwi y’omu ku bazannyi b’omupiira abaagunjulwa empaka z’Amasaza, era yali muzannyi wa Mawokota. Okwi ajjukirwa okubeera mu ttiimu ya Mawokota eyasamba fayinolo kweyakubira Gomba ggoolo 2:0 okusobola okusitukira mu kikopo ky’omwaka gwa 2007.       	https://gambuuze.ug/2022/08/04/katikkiro-mayiga-asisinkanye-kapiteeni-wa-cranes-emma-okwi/
politics	AKAMYUFU: Ab’e Ssembabule bazize ak’omubaka omukyala	 Bannakibiina kya National Resistance Movement, abaakedde okulonda ababaka okuli owa Mawogola North ne Mawogola South, tebajjumbidde kulonda anaakwata kkaadi ku kifo ky’omubaka omukyala. Abamu ku balonzi nga basimbye enyiriri Wadde ng’okusooka abalonzi bazze mu bungi wabula obwedda buli amala okulonda ababaka ba kositityuwensi nga badduka bajaganya era tebalinze kulonda mubaka mukyala. Akakiiko k’ekibiina ak’ebyokulonda kaalagira abalonzi basooke balonde ababaka ba Kositityuwensi n’oluvannyuma balonde Omubaka omukyala, wabula kino kumpi tekisobose. Ekifo ky’omubaka omukyala kibadde kyesimbyeko Mary Begumisa, Jovanice Twongyeirwe ne Phoebe Arinaitwe era ng’okulonda kubadde mu bifo musanvu byokka ku ebyo 17 ebironderwamu mu kitundu kino. Ebibadde byakafunibwawo ku kifo ky’omubaka omukyala biraze nti Mary Begumisa abadde akyakulembedde banne. Eyakuliddemu okulondesa mu ggombolola y’e Mijwala, John Byansi ategeezezza nti, obwedda abantu abayita okudda balonde Omubaka omukyala naye nga tebamufaako. Byansi agamba nti kati agenda kukola alipoota agiwe akulira eby’okulonda mu NRM alabe eky’okukola kubanga abadde tasobola kukaka bantu kusimba nnyiriri. Omu ku balonzi b’e Byesika, George Muheirwe, mu Mawogola North ategeezezza omukutu gwa URN nga abalonzi bwe babadde beesunze akalulu ka konsitityuwensi okusinga ku k’omubaka omukyala kubanga babadde bakooye obuvuyo mu kulonda kw’ekitundu kino era nga babadde balina gwe baweereza obubaka. “Akabakyala tetukeetabyemu lwa nsonga tubadde n’obulumi obwa MP nga bwe businze okutunuluma era bano abalala tebabadde mu birowoozo byaffe.” Muheirwe bw’ategeezezza. Ono yagasseeko nga bwe bamaze ebbanga nga balonda naye Omubaka waabwe ow’ekitundu naye nga balangiriramu mulala nga leero babadde baliko omuntu gwe baagala okuweereza obubaka era nga bakakasa nti abufunye. Akamyufu ka Mawogala South ne North awamu n’okulonda omubaka omukyala bwayongezebwayo okutuuka olunaku lwaleero olw’obuvuyo n’okulwanagana wakati w’abawagizi ku njuyi ez’enjawulo mu kunoonya obululu. Ku bifo ebironderwako okuli; Byesika, Kyabelesa, Kashongi A ne B, nga byonna bisangibwa mu ggombolola y’e Kiwanda, abalondesa bakkaanyizza kwegayirira abantu balindeko okugenda nga tebabawuliriza. Obwedda buli lwe balangirira nti Godfrey Aine Kaguta Sodo akulembedde Shartsi Musherure Kuteesa ne Salim Kisekka olwo ng’abantu babuuka wakati mu ssanyu era nebelema okulonda Omubaka omukyala. Ku nsonga eno omulonzi w’e Kashongi Grace Kashendwa, agambye nti ababadde beesimbyewo ku kifo ky’omubaka omukyala tebabamanyi ate era baalemwa n’okutuuka ku bantu nga banoonya akalulu.    	https://gambuuze.ug/2020/09/30/akamyufu-abe-ssembabule-bazize-akomubaka-omukyala/
politics	Wuuno ow’emyaka 28 eyawangudde Mutuluuzo mu Mpigi	  Kampala Omuvubuka Ssejjemba Martin ayingidde mu byafaayo bwafuuse ssentebe wa disitulikiti ye Mpigi owa LC5 ku myaka 28 gyokka oluvannyuma lw’okuwangula banne abasatu ababadde mu lwokaano. Martin Ssejjemba eyakoze ebyafaayo Sejjemba nga yabadde ne bbendera ya National Unity Platform (NUP) yawangudde munnabyabufuzi era eyaliko omubaka wa Mawogola North, Peter Claver Mutuluuza eyabadde ku kkaadi ya National Resistance Movement (NRM) era nga yabadde ssentebe wa Mpigi. Ebyalangiriddwa akulira eby’okulonda mu disitulikiti ye Mpigi, Flavia Namujulizi byalaze nti Ssejjemba yafunye obululu 29711 ate Mutuluuza nafuna obululu 8174 ate munnakibiina kya Democratic Party (DP) nafuna 4176 so nga Ssematimba Godfrey Kasas atalina kibiina nafuna obululu 3,850. Nga bwekyabadde mu disitulikiti ez’enjawulo okwetoloola Buganda, ku mutendera gwa bakiise ku nkiiko za disitulikiti ebifo ebisinga bwawanguddwa bannakibiina kya National Unity Platform.    	https://gambuuze.ug/2021/01/21/wuuno-owemyaka-28-eyawangudde-mutuluuzo-mu-mpigi/
business	Obwakabaka bwagala abavubuka bongerwe obukugu okulwanyisa ebbula ly’emirimu	 Obwakabaka bwa Buganda butegeezezza nti bwetegefu okulagana ne gavumenti awamu ne bannamikago abalala okusobola okuteekawo enteekateeka okusobola okuwa abavubuka emirimu. Akulira bboodi y’ebyenjigiriza mu Buganda, Deborah Zawedde ategeezezza nti waliwo obwetaavu okuwa abavubuka obukugu obutuukana n’embeera. Bino Omuk. Zawedde abyogeredde ku mukolo gw’okutikkira abavubuka 43 abakuguse mu by’okuyunga amasanyalaze g’ enjuba (Solar) mu nteekateeka eyakoleddwa aba Don Bosco Technical Institute e Luweero ng’eno yawagiddwa aba Sendea Academy. Zawedde agamba nti nga Buganda balina abavubuka bangi abatalina mirimu nga weetaaga okubaawo ekikolebwa mu bwangu okusobola okutaasa ebiseera byabwe eby’omu maaso. “Singa tugenda mu maaso n’okumala gatendeka bavubuka nga tetwekenenyeza bwetaavu buli ku katale ka mirimu, tugenda kuba tetulina kyetukola mukufunira abavubuka bano emirimu. Ebbula ly’emirimu kyekimu ku bizibu ebinene mu ggwanga essaawa eno,” Zawedde bwe yannyonnyodde. Ye Ssenkulu wa Sendea Academy, Loy Kyozaire mu nteekateeka eno bakaganyula abantu 400 okuli abavubuka n’abantu abakulu nga babatendeka ku masanyalaze ga Solar omuli okuganyunga awamu n’okugaddaabiriza. Ono asabye ebitongole ne kampuni okuvaayo bakwatagane ne Buganda okusobola okumalawo ekizibu ky’abavubuka abatalina mirimu kuba ebya Kabaka tebisosola mu mawanga. Akulira ettendekero lya Don Bosco Technical Institute agamba nti enkolagana gyebalina ne Sendea Academy egenda kuyambako okuwa obukugu abaana b’eggwanga era kikendeeze ku kizibu ky’ ebbula ly’emirimu era kiyambe okuleetawo omutindo mu kisaaw kya amasanyalaze g’enjuba. Ye akulira ekibiina ekitaba abayunga abantu ku masanyalaze g’enjuba, Douglas Baguma ategeezezza nti ebitundu ebiri wansi wa 30 ku buli 100 bebakozesa amasanyalaze g’enjuba mu ggwanga ekiraga nti akatale kakyali kagazi n’abalala okuyingira omulimu guno.   	https://gambuuze.ug/2022/09/26/obwakabaka-bwagala-abavubuka-bongerwe-obukugu-okulwanyisa-ebbula-lyemirimu/
politics	Omuloodi Lukwago ne Kasozi be basongeddwako okusikira Owek. Ssebuggwawo	   Kampala Ekibiina kya Forum for Democratic Change (FDC) kimaliridde okusikiza abo bonna abaajeemera ekibiina ne babaako obuvunaanyizibwa bwe batwala awatali kufuna lukkusa awamu n’abo abeesimbawo ku bwannamunigina. Ensonda mu FDC zigamba nti abakulu amaaso bagatadde ku Muloodi wa Kampala, Erias Lukwago n’eyali omubaka wa Makindye East mu Palamenti, Ibrahim Kasozi, okudda mu kifo ky’omumyuka wa Pulezidenti w’ekibiina mu kitundu kya Buganda. Kino kiddiridde munnakibiina ekyali mu kifo kino era eyali Mmeeya wa Lubaga, Owek. Joyce Nabbosa Ssebuggwawo okulondebwa nga Minisita omubeezi ow’ebyamawulire ne Tekinologiya mu gavumenti ya Pulezidenti Museveni. Okusinziira ku nsonda, ekibiina kya FDC tekinnasalawo ku babiri banokuba abamu bagamba nti Ibrahim Kasozi ekibiina akiruddemu era amanyi ebintu by’omunda bwe bitambula ate ng’abalala bagamba nti Lukwago amusinza obuganzi mu Buganda. Pulezidenti w’ekibiina kino, Patrick Amuriat, bw’atuukiriddwa tawakkaanyizza Ku kya bantu bano kubeera bamu ku balowoozebwako wabula agasseeko ng’ekibiina bwe kijja okutegeeza eggwanga mu bwangu ku kinaaba kituukiddwako. Ono agamba nti nga Ssabbiiti ejja tennayita, ekibiina kijja kuba kimalirizza okulondako omuntu omu okudda mu bigere by’Owek. Nabbosa. Okusinziira ku Amuriat,akakiiko k’ekibiina k’akulira kagenda kutuula ku Lwokutaano lwa wiiki eno, okulondako erinnya limu erinaaweerezebwa eri olukiiko lwa National Executive Committee (NEC)okukakasibwa.      	https://gambuuze.ug/2021/07/15/omuloodi-lukwago-ne-kasozi-be-basongeddwako-okusikira-owek-ssebuggwawo/
politics	Ebya Ingrid Bibi: Aba FDC bamwegaanye	  Kampala Ekibiina kya Forum for Democratic Party kivuddeyo ne kyongera okwegaana okubeera n’akakwate konna ne Turinawe Ingrid Kamateneti, omu ku bantu abakola ennyo okuginoonyeza akalulu mu kitundu kya Kigezi. Ono avuganya ku kifo ky’omubaka wa Munisipaali y’e Rukungiri. Amuriat nga anoonya akalulu mu bitundu bye Rukungiri Turinawe ng’ono yaliko mu bifo ebinene mu kibiina n’okutuusa essaawa ya leero alabibwa nga munywanyi wa Dr. Kizza Besigye, wabula nga yasalawo okwesimbawo ku lulwe oluvannyuma lw’okugobwa mu kibiina olw’obutakkaanya n’ebyo ebyava mu kamyufu k’ekibiina. Mu kamyufu k’ekibiina akaliwo mu August 2020, Dr. Warren Tumwiine yawangula kkaadi y’ekibiina n’obululu 130, Ingrid n’afuna 65 ate Ronald Kaginda n’afuna obululu 62. Turinawe yagaana okukkiriza ebyali bivudde mu kulonda ng’agamba nti mwalimu vvulugu era n’ajeemera ekibiina. Wano Ssaabawandiisi w’ekibiina, Nandala Mafabi, we yamugobera mu kibiina mu Decemba wa 2020. Bwe yabadde mu lukung’aana mu kibuga ky’e Rukungiri eggulo ku Mmande, alina kkaadi y’ekibiina ku bwapulezidenti Patrick Oboi Amuriat yeegaanye Turinawe mu lujjudde n’asaba abaayo okulonda Dr. Warren Tumwiine. “Njagala okubasaba okulonda abantu abali wano omuli ne Warren ku lw’ebifo by’obukulembeze mu kibuga. Twalina akamyufu wano era kaali k’amazima n’olwekyo omuntu bw’aba yasalawo okwesimbawo ku lulwe aba yava mu kibiina.” Amuriat bwe yagambye. FDC era ekyali mu kusoberwa oluvannyuma olwa Winnie Babihuga naye okusalawo avuganye ku kifo ky’omubaka omukyala ku lulwe oluvannyuma lw’okuwangulwa Betty Muzanira mu kamyufu k’ekibiina. Amuriat ali mu kunoonya akalulu, yatandikidde ku mwalo gwe Rwenshama mu Rujumbura mu disitulikiti y’e Rukungiri n’avumirira eky’abajaasi abatulugunya bannansi ku myalo era n’asuubizza okubaggyako singa akwata obuyinza. Ono bwe yavudde wano n’ayolekera ekitundu kya Nyakishenyi wabula n’alemererwa okutuukayo oluvannyuma lw’amazzi okusalako ekkubo ku kyalo kya Nyabikuuku.    	https://gambuuze.ug/2021/01/05/ebya-ingrid-bibi-aba-fdc-bamwegaanye/
business	Owek. Waggwa Nsibirwa asabye bannabizineensi okwettanira emyoleso	  Omumyuka ow’okubiri owa Katikiro Ow’ekitiibwa Wagwa Nsibirwa asabye bannamakolero awamu ne bannanyini bizineensi ku mitendera egy’enjawulo okwettanira emyoleso egy’enjawulo kibayambe okugaziya ku katale kabwe. Minisita Waggwa Nsibirwa bino abyogeredde ku mukolo kwatongoleza omwoleso gwa Buganda ogugenda okubaawo omwezi ogujja mu lubiri e Mmengo nga 19-28 ogutuumiddwa, “Coronation Vintage Show” ng’omukolo gubadde mu Bulange e Mmengo ku Lwokusatu. Owek. Nsibirwa agamba nti okwolesa kiyamba kinene nnyo okutumbula bizinensi y’omuntu ate n’oyo akwetabamu kimuyamba kwongera okuyiga ebipya awamu nokumanyisa abantu kwebyo byakola. Ono asabye abatandisi b’amasomero wamu n’abakulembeze okuleeta abayizi mu mwoleso gw’Obwakabaka guno okusobola okumanya bizineensi ez’enjawulo zebasobola okutandika n’okumanya ebyaliwo mu nsi yabwe. Ye Minisita w’ebyobulambuzi, obuwangwa n’ennono Owek. David Kyewalabye Male, akowodde abantu okweyiwa mu Lubiri lwa Beene okuva nga 19 – 28 okusobola okwenyumiriza mu mwoleso ogugenda okubaletera enjawulo mu bulamu bwabwe. Ono era ategezezza bannabizinensi okwongera okwetanira okuyiga olulimi oluganda kuba lukozesebwa nnyo abantu nga terukoma ku baganda bokka naye n’abantu b’ebitundu ebirala. Omwoleso guno gutegekeddwa ekitongole ky’Obwakabaka ki Buganda Heritage and Tourism Board wamu n’e Kampuni ya Luba Events era bonna baweze okugwongeramu ebinonogo . Ssenkulu w’olukiiko olukulembera ekitongole ki Buganda Heritage Tourism Board (BHTB), Omuk. Benon Ntambi asabye abantu okujja mu bungi kuba enteekateeka y’omulundi guno ebadde tenalabwako wantu wonna.   	https://gambuuze.ug/2022/07/13/owek-waggwa-asabye-bannabizineensi-okwettanira-emyoleso/
politics	AKAMYUFU KA NRM : Museveni alabudde  abawagizi n’abeesimbyewo ku kubba akalulu	   Kampala Ssentebe w’ekibiina ki NRM, Pulezidenti Yoweri Museveni alabudde abeesimbyewo, abawagizi babwe wamu n’abantu abeetegese okubba akalulu mu kamyufu k’ekibiina ku Lwokutaano luno nti tagenda kubaganya. Pulezidenti Yoweri Museveni Kino kiddiridde poliisi okunokolayo ebifo 15 omusuubirwa okubeera obuvuyo n’efujjo mu kalulu, mubino kuliko; Ssembabule, Kassanda, Kazo, Bundibugyo, Sironko, Sheema, Mbale, Hoima, Koboko, Adjumani, Kashongi, Kampala, Wakiso ne Hoima mu kalulu akagenda okukubwa enkya ku Lwokutaano. Bino Museveni yabitadde mukiwandiiko kye yafulumizza ku Lwokuna nategeeza nti obutabanguko wamu n’obuvuyo tekirina gwekiyamba. Museveni yagambye nti, “NRM bweyatwala obuyinza mu 1986, twakomya okuyingirira eddembe ly’abantu okwesalirawo ku ggwe baagala okubakiikirira. Twakomya enguzi, obuvuyo, obusososoze mu mawanga, okukozesa olulimi olukyamu wamu n’okukyusa ebiva mu kalulu, ekimu ku bino kiba kiraga nga akalulu akatali ka bwenkanya.” Olw’ebikolwa bino Museveni agamba abantu bagyibwako eddembe ly’okufuna abakulembeze be baagala kubanga baweebwe bebatalonze era nga emirundi egisinga abafunye obuyinza mu ngeri eno bakola ku bigendererwa byabwe so ssi bizibu bya bantu. “Abantu abaagala okufuna wofiisi zino nga bayitira mu makubo gemenye waggulu, balabe ba Uganda era beetaaga kuwangula,” Museveni bweyanyonyodde. Museveni yagasseeko nti ye yagaana eby’okukozesa okutiisatiisa n’obuvuyo ku bannayuganda kubanga ssi baddu. Museveni agamba nti tasobola kukwata mitwalo 30 nagiwa mulonzi kubanga tekirina wekimuyambira okujjako okumukuumira mu bwavu. Ono yalagidde ab’ebyokwerinda okukwata abo bonna abagulirira abantu wamu n’okuleetawo obutabanguko. Awadde amagezi abeesimbye mu kamyufu okukomya mbagirawo obuvuyo era nalagira ababaka ba Pulezidenti mubitundu byonna (RDC) awamu nabakulira ebyokwerinda okuyingira mu nsonga eno mu bwangu. Bano nabo Museveni yabalabudde nti singa embeera ebaleremerera ajja kwefunira amawulire okuva wansi mu bantu era nabo abeekolereko olw’okulemwa okukola omulimu gwabwe.    	https://gambuuze.ug/2020/09/03/akamyufu-ka-nrm-museveni-alabudde-abawagizi-nabeesimbyewo-ku-kubba-akalulu/
sports	Akakiiko akanonyereza ku vvulugu ku ttaka kamalirizza emirimu	 Omulamuzi Catherine Bamugemereire   Akakiiko akaateekebwawo omukulembeze w’eggwanga Yoweri Kaguta Museveni, kamalirizza emirimu egyakakwasibwa egy’okunonyereza ku vvulugu ali mu kitongole ky’ettaka. Akakiiko kano akabadde kakulirwa omulamuzi wa kkooti ejulirwamu, Catherine Bamugemereire kamaze emyezi 30 mukunonyereza kuno. Mubyekakoze mubbanga lyekamaze mubaddemu, okutaasa ssente z’eggwanga eziwera akatabalika kamu [trillion] okuva mukwemulugunya 7767, obubbi bw’ettaka, obuli bwenguzi oba obukuluppya obwenjawulo. Akakiiko era kategezezza nti kasobodde okutaasa ssente nyingi ddala oluvanyuma lw’okusazaamu ebyapa 160. Akakiiko kano alipoota yaako yakwasibwa Museveni era ekirindiddwa kwekulaba kiki kyagenda okugikolera.     	https://gambuuze.ug/2019/11/08/akakiiko-akanonyereza-kuvvulugu-ku-ttaka-kamalirizza-emirimu/
health	Katikkiro atongozza Ebitabo	 Katikkiro nga akutte Ekitabo Omuzadde n’Omwana ekimu ku bitabo ebyattongozeddwa. Katikkiro atongozza ebitabo “Omuzadde n’Omwana, ne “Raising Great Children”, ebyawandiikibwa Afande Emiliano Kayima era nga ono yaliko Omwogezi wa Police ya Uganda. Katikkiro asabye abazadde okulambika abaana byebasaanye okukola awamu n’ebyo byebatasaanye kukola, bwebasobya babonerezebwe ate bwebakola obulungi babayozeyoze. Era wano Katikkiro asabye abazadde okukuza abaana n’obuntubulamu kibasobozese okufuuka aboomugaso eri eggwanga.  Omusumba Jjumba ow’e Masaka naye abaddako ku mukolo. Ebitabo bino bitongozeddwa wali ku woteri ya Africana mu Kampala.  	https://gambuuze.ug/2019/09/27/katikkiro-atongozza-ebitabo/
sports	Bannayuganda bakuutiddwa okwetegeka bwebaba baakuwangula mu by’emizannyo	Minisita wa Ssaabasajja Kabaka avunanyizibwa ku by’emizannyo, abavubuka n’okwewummuza, Oweek. Henry Sekabembe Kiberu agambye singa Uganda yeteekateeka bulungi, esobola okuwangula engule nnyingi nnyo mu by’emizannyo. Okwogera bino Sekabembe abadde mu Bulange e Mmengo mu kuggalawo omusomo gw’ebyemizannyo ogumanyiddwa nga sports administration and management training, ogumaze ennkau ssatu nga guyinda.  “Uganda nga tweteeseteese bulungi, netukola byetuteekeddwa okukola nga bwetuteekeddwa okubikola, mu butonde bwetulina, mu mmere gyetulya, ne mubaamu obuntu bulamu, ku ddaala lyonna mu nsi yonna tuteekeddwa okusobola okuvuganya n’okuwangula. Omukisa gusanga yeeteeseteese,” Sekabembe bwagambye. Omusomo guno ogwaggulwawo nga Gattonnya 11, gwawagiddwa ekibiina ekikola ku by’emizannyo mu ggwanga ekya Uganda Olympics Committee. Abamu ku beetabye mu musomo  Okusinziira ku Oweek. Hassan Kiyemba, omusomo guno gugendereddwamu okuwa obukugu obw’enjawulo munzirirukanya y’ebyemizannyo  “Tujja kufuba nnyo okulaba nga abantu abaddukanya eby’emizannyo balina obukugu obw’enjawulo tusobola okutunda n’okusikiriza abantu bangi mu masaza gonna okulaba nga bawagira eby’emizannyo,” Kiyemba bwagambye.  Omusomo gwetabiddwamu abatendesi b’omupiira mu masaza, mu bika, mu masomero, obukiiko obukulembera eby’emizannyo mu Bwakabaka nga kwekuli akakiiko akakulembera omupiira gw’amasaza, akakulembera omupiira gw’ebika, omupiira gw’okubaka ogwe’bika, akakiiko akakulembera omupiira gw’amasomero n’ekikopo kya Nnaabagereka n’abamu ku bategesi b’emisinde. Omusomo guno gwagulwawo Oweek. Ssekabembe ng’ali wamu ne pulezidenti wa Uganda Olympics Committee William Blick. Gwetabiddwamu abantu abawera 150.    	https://gambuuze.ug/2020/02/14/bannayuganda-bakuutiddwa-okwetegeka-bweba-baakuwangula-mu-byemizannyo/
politics	Kiwanda atutte ekya Buganda, Kadaga nawangula Namuganza	   Kampala Minisita Namuganza ne Rebecca Kadaga ababadde ku mbiranye Sipiika wa Palamenti Rebecca Kadaga awangudde Persis Namuganza, minisita w’eby’ettaka neyeddiza ekifo ky’Omumyuka wa ssentebe ow’okubiri owa bakyala ow’ekibiina ki National Resisitance Movement (NRM) ate ne Minisita Godfrey Kiwanda nawangula ekya Buganda. Ssentebe w’akakiiko k’ebyokulonda Dr. Tanga Odoi, amakya ga leero alangiridde nga Kadaga bwafunye obululu 6,776 nawangula Namuganza eyafunye obululu 3,882. Ababiri bano nga bonna basibuka mu kitundu ky’e Busoga babadde ku mbiranye, nga Namuganza alumiriza Kadaga obutassa kitibwa pulezidenti Museveni era Ssentebbe w’ekibiina. Namuganza yategeezza nga Kadaga bwakwatagana ne Opozisoni mu palamenti okuleeta ebiteeso ebisiiga ekibiina ki NRM enziro ate nga Kadaga alumirizza nga Namuganza bwaleeteddwa abamulwanyisa munda mu kibiina ki NRM abawakkanya engeri gyatambuzzaamu palamenti. Ekifo kya Ssentebbe w’ekibiina mu Buganda ekibaddemu Hajji Abdul Nadduli, kyatwaliddwa Godfrey Kiwanda Ssuubi eyafunye obululu 4,749 nawangula Moses Karangwa Kalisa eyafunye obululu 3,701. Abalala ababadde mu lwokaano Kiganda Twaha Ssonko yafunye obululu 1,048, Mayengo Moses nafuna 127 ate Magaro John nafuna 675. Omumyuka wa Sipiika Jacob Oulanyah yawangudde Col. Sam Engola okufuuka Ssentebe mu mambuka. Oulanyah yafunye obululu 7,473 ate Engola nafuna 1,665, ku kifo kyekimu Timothy Okee Jokene yafunye obululu 895, Dr Odongo Oledo nakungaanya obululu 277. Mu Ankole, Dr. Chris Baryomunsi yalondeddwa Ssentebe bwafunye obululu 5,947 ate Munnamajje Maj. Gen Matayo Kyaligonza nafuna obululu 2,550, kifo kino Florence Kintu Tumwine yafunye 1,875, naddirirwa Muhangi Wilberforce n’obululu 1,255, Boaz Kafuda yakutte kya kutaano n’obululu 602 ate Dr Diini Kisembo nasembayo n’obululu 224. Ssentebe w’ekibiina mu Kampala kati ye Katongole Singh Marwaha bwawangudde Amooti Godfrey Nyakana. Singh yafunye obululu 4,503 nga Nyakana nafuna 2,466. E Karamoja Simon Peter Aleper yasigazza ekifo kino ku bululu 8,143 ate abadde amuvuganya Lokor Jimmy nafuna 2,220. Captain Mike Mukula naye yawangudde Sanjay Tana okufuuka ssentebe w’ekibiina mukitundu ky’e Buvanjuba.    	https://gambuuze.ug/2020/08/21/kiwanda-atutte-ekya-buganda-kadaga-nawangula-namuganza/
health	Abantu 16 be bafudde Corona mu Masaka, abakugu balabudde	   Masaka Buddu Abatuuze b’e Masaka n’ebitundu ebiriraanyeewo batandise okusattira olw’ekirwadde kya Ssennyiga Corona okweyongera mu kitundu kino. We butuukidde olwaleero ng’abantu 16 be baakafa okuva Pulezidenti Museveni lwe yalangirira omuggalo ogwokubiri ate nga n’ennamba y’abakwatibwa obulwadde buno yeeyongera buli lukya. “Enamba y’abantu abazuulibwamu ekirwadde kya Covid- 19 yeeyongedde nnyo era nga tusuubira okuba nga kino kivudde ku bayizi abaakava ku ssomero nga kati basiiga bazadde baabwe. Kyamukisa mubi kuba kati tufuna abaana abato n’abakulu abazuulibwamu ekirwadde kino.” Dr Edwin Okello omu ku basawo abakulira okujjanjaba Covid-19 mu ddwaliro e Masaka bw’ategeezezza. Ono agamba nti okukendeeza ku nnamba, basazewo abatali bubi babawandiikire eddagala badde ewaka ebifo ebitono bye balina bikozesebweabali mu mbeera embi kuba kati balinawo abalwadde 10 abassiza ku byuma. Dr. Okello asinzidde wano n’asaba abantu okwewala ekirwadde kino kuba embeera bwesukkako wano eyinza okubalemerera olw’ebikozesebwa ebitono. Alabudde abantu abatandise okwejjanjaba bokka ewaka nti bayinza okweleetera obuzibu bw’atyo n’abasaba okusooka mu ddwaliro abasawo bazuule ekituufu ekibaluma n’eddagala lye beetaaga okukozesa. Ye akulira akakiiko akalwanyisa COVID-19 era nga ye mubaka wa Pulezidenti e Masaka, Fred Bamwine, agamba nti batandisewo enkola erondoola abalwadde abajjanjabirwa ewaka era baakuwandiikira bassentebe b’ebyalo n’abasawo ku byalo amannya g’abantu bano, basobole okubalondoola n’okulaba nga tebatambula kubunyisa kirwadde kino. Ate omusumba w’essaza ly’e Masaka, Bishop Serverous Jjumba asabye abantu beegayirireKatonda aggyewo ekirwadde kino nga bwe banywerera ku biragiro bya gavumenti.      	https://gambuuze.ug/2021/06/16/abantu-16-be-bafudde-corona-mu-masaka-abakugu-balabudde/
politics	Akalulu Kazitoye: Kabuleeta alemereddwa okukuba enkung’aana e Kyotera, Rakai ne Lwengo	  Avuganya ku bwapulezidenti, Joseph Kabuleta, ng’ono talina kibiina kw’ajjidde, olunaku lw’eggulo yalemereddwa okunoonya akalulu mu disitulikiti y’e Kyotera, Rakai ne Lwengo nga bwe yabadde ategese. Avuganya ku bwapulezidenti  Joseph Kabuleta Bannamawulire mu kitundu kino bakedde naye z’agenze okuwera essaawa kkumi (10) ez’olweggulo nga tewali kabonero kalaga nti Kabuleta waakulabikako. Woofiisi ya Kabuleta ekwasaganya kkampeyini ze, yategeezezza nti waabaddewo ensonga ezaabadde tezinnamalirizibwa mu Kampala nga Kabuleeta ze yabadde asoose okukolako. Ate ye omukwanaganya wa kkampeyini ze, Godwin Matsiko, ategeezezezza nti baaluddewo okutegeeza abawagizi baabwe mu kitundu kino naye Kabuleeta yabadde alina leediyo z’alina okubeerako mu Kampala nga kyabadde tekisoboka kukwata budde. Kabuleta si ye yekka eyaakasazaamu enteekateeka z’okukuba kkampeyini mu disitulikiti zino ng’eyasooka yali Willy Mayambala eyalemesebwa olw’obuzibu bw’ebyenfuna wadde ng’ono yaddamu okusaba akakiiko k’ebyokulonda okumukkiriza addemu anoonye akalulu mu kitundu kino. Bino we bijjidde ng’abeesimbyewo naddala ku mutendera gw’Obwapulezidenti bali mu kutalaaga ebitundu by’eggwanga ebyenjawulo nga banoonya akalulu akayinza okubatuusa ku ntebe ennene.    	https://gambuuze.ug/2020/12/08/akalulu-kazitoye-kabuleeta-alemereddwa-okukuba-enkungaana-e-kyotera-rakai-ne-lwengo/
politics	Ng’enda kuzza amaanyi mu kabondo ka Buganda- Muwanga Kivumbi	   Ssentebe w’akabondo k’ababaka abakiikirira ebintu bya Buganda mu lukiiko lw’eggwanga olukulu, Mohammad Muwanga Kivumbi, yeeyamye okukola n’amaanyi okulaba ng’akabondo k’akulembera kaddamu okwolesa amaanyi nga ge kaalina. “Amazima gaali nti obubondo bw’ababaka mu ggwanga lyonna bwanafuwa dda, naye nze ng’enda kukola kyonna kye nsobola mu nsi okulaba ng’akabondo ka Buganda kaddamu endasi.” Muwanga Kivumbi eyakalondebwa ku bukulu buno bw’agambye. Ono asinzidde ku mukutu gw’empuliziganya ogumu era n’agamba nti sibeetegefu kukola nsobi yonna nga ng’enderere mu kaweefube waabwe era nti ensobi gye banaakola ejja kuba ekoleddwa mu bwerufu. Okusinziira ku Muwanga, akabondo kano kaludde ebbanga nga kaava dda ku mulamwa ogwakateekesaawo ne kafuuka ng’ekibiina kya munnomukabi nga kalabikira mu kuziika era n’agamba mbu singa abadde talabawo kisobola kukyusibwa teyandyenyigidde mu bukulembeze bw’akabondo kano. Omubaka w’essaza ly’e Mawokota ono asinzidde wano n’akolokota gavumenti ku ngeri gy’ewanyisaamu ekirwadde kya ssennyiga kolona gy’agamba nti ya kibogwe. Ono agambye nti singa gavumenti ebadde ekakasa nti eyagala kugoba kolona, singa embalirira y’eggwanga eddibwamu ne basala ssente ku bintu ebimu olwo ne ziteekebwa mu by’obulamu. “Okusinziira ku kye nnabaze, singa tusala ssente ku bintu ebimu, tusobola okufissa obuse 7 (7 trillion) olyo ne zigenda mu by’obulamu. Emmotoka z’ababaka tebasobola kuzongerayo nezigulwa omwaka ogujja? Jjuuzi nawulira ssaabaminisita Nabbanja, ayagala mmotoka mpya mbu tayagala Dr. Rugunda z’abadde ekozesa, gwe ani agaana emmotoka enkadde?” Muwanga bw’abuuzizza. Kivumbi era asekeredde Pulezidenti Museveni oly’okwemulugunya nti baamulayiriza mu motoka ezaali ziwedde kumpagala n’agamba nti kyennyiza omukulembeze w’eggwanga okuyombera emmotoka ng’ensi erumbiddwa nawookeera w’ekirwadde. Ono gavumenti agiwadde gaabuwa nti yeddize amalwaliro g’obwannannyini okutaasa okupaaza ssente z’obujjanjabi ate n’ebizimbe by’amasomero bikozesebwe okujjanjabirayo abantu engeri gye gaggalwa mu kaseera kano. Agambye nti gavumenti bw’ebyeddiza okumala akaseera n’eriyiridde bannannyini byo, olwo nabo bajja kuganyulwa. Asabye ebintu ebitwala ssente ng’okuzimba engundo birindeko okutuusa nga kolona alinnyiddwa ku nfeete kubanga okusinziira ku Muwanga, tewali kitasobola kulinda bwe kituuka ku kuziimba eggwanga.      	https://gambuuze.ug/2021/06/28/ngenda-kuzza-amaanyi-mu-kabondo-ka-buganda-muwanga-kivumbi/
sports	Ssingo efunye  omutendesi omuggya  okwetegekera Sizoni empya	  Ttiimu y’essaza lya Ssingo erangiridde Simon Ddungu ng’omutendesi omuggya owa ttiimu eno, ng’ono emuggye mu Busiro gyebadde atendeka mu mpaka eziwedde. Okusinziira ku bakungu ba ttiimu eno, kino kikoleddwa okwetegekera sizoni empya etandika omwezi ogujja ogwa June 2022. Omutendesi ono amanyiddwa nga Ddunga, yatendekako ku ttiimu ya Mbale Heroes awamu ne ttiimu endala ezamanyi mu ggwanga. Ddungu asikidde Emmy Kisakye eyatendeka Ssingo omwaka oguwedde, nga kati azze ku kya bumyuka, ne Regan Lule ye mutendesi wa bakwasi ba ggoolo. Ono alina obumanyirivu mu mupiira gw’Amasaza nga yawangulira ttiimu ya Gomba ekikopo mu 2017, Mawokota mu 2013 gyeyali omumyuka w’omutendesi. Ddunga weyeegatidde ku Ssingo nga yakawangula ebikopo by’ Amasaza bibiri okuli ekya 2015 ne 2018 kyokka ezze esereba mu mutindo nga omwaka oguwedde yalemererwa okuva mu kibinja.      	https://gambuuze.ug/2022/05/04/ssingo-efunye-omutendesi-omuggya-okwetegekera-sizoni-empya/
politics	Bobi Wine addayo e Kalangala okunoonya akalulu	  Kampala Akwatidde ekibiina kya National Unity Platform bbendera, Robert Kyagulanyi Ssentamu (Bobi Wine), alangiridde nti waakuddayo mu bitundu by’e Kalangala ku Lwokutaano okunoonya akalulu. Omubaka Kyagulanyi mu lukiiko lwa bannamawulire “Baatulemesa okunoonya akalulu mu bitundu by’e Kalangala nga Decemba 30 naye njagala okukakasa abantu b’e Kalangala nti, tugenda kubeera nammwe ku Lwokutaano luno.” Kyagulanyi bw’annyonnyodde. Kino kiddiridde Kyagulanyi okukwatibwa bwe yali e Kalangala n’ateekebwa ku nnyonyi ppaka mu makaage ate ttiimu ye emunoonyeza akalulu n’eggalirwa e Masaka. Bobi Wine addamu okunoonya akalulu olunaku lw’enkya ng’atandikira Namisindwa oluvannyuma agende e Namayingo ku Lwokuna. Kyagulanyi era asinzidde n’awera okwongera okwanika ebikolwa bya Pulezidenti Museveni ne Ssentebe w’akakiiko k’ebyokulonda omulamuzi, Simon Byabakama. Kyagulanyi yennyamidde ku bikolwa by’okumutulugunya ne ttiimu ye ebibakolebwako ab’ebyokwerinda abalina okubakuuma mu mateeka. “Akakiiko k’ebyokulonda kalabikira ddala nti tekali mu mitambo gya byakulonda kuno era twongedde okukakasa nti kalina kyekubiira. Akakiiko tekalina kye kaavaayo kwogera nga ttiimu yange yonna ekwatiddwa, era tewali kye kaakola nga mpambiddwa okuva e Kalangala.” Kyagulanyi bw’agambye. Kyagulanyi annyonnyodde nti akakiiko k’ebyokulonda kelemeddwa okulaga obusobozi bw’okutegeka akalulu ak’amazima n’obwenkanya kuba emirundi gyonna poliisi gy’etyobodde amateeka ng’ebakuba n’okubalemesa okukuba enkung’aana, akakiiko kasigadde kasirise. Ono agamba nti mu ngeri y’okubakugira ng’oludda oluvuganya, akakiiko kaawera kkampeyini mu disitulikiti 13 kyokka eno, Pulezidenti Museveni yasigalayo nga yeegazaanya.    	https://gambuuze.ug/2021/01/05/bobi-wine-addayo-e-kalangala-okunoonya-akalulu/
business	Okunyweza omukago gwa Airtel ne K2 Ejjudde.	 Ssenkulu wa Airtel Uganda, Somasekhar Ganapathy asisinkanye Katikkiro wamu n’abakungu b’obwakabaka okwongera okunyweza omukago gwa Airtel ne K2 telecom (K2 Ejjudde). Katikkiro ngali n’Omulangira Jjunju, Minisita Wanggwa Nsibirwa wamu n’aba Airtel ne K2 Ejjudde. Ensisinkano eno yetabiddwamu, Omulangira Cryspin Jjunju Kiwewa ku lw’obwakabaka, Minisita wa Buganda  o’webyensimbi Oweek. Robert Waggwa Nsibirwa, Ssenkulu wa CBS FM Michael Kawoya Mwebe, ne Ssenkulu wa K2 ejjudde, Omulangira Arthur Mawanda. Ate kulwa Airtel Uganda, Amit Kapur Chief Commercial officer, Ali Balunywa Director Sales and distribution, Faridah Namutebi Head Strategic sales, ne Hajji Gava Musa, project manager Airtel-K2. Ensisinkano ebadde ku Bulange- Mengo. Kinajjukirwa nti Obwakabaka bwakola omukago ne Airtel Uganda okusosobola okwongera amaanyi mu kampuni y’obwakabaka eya K2 Telecome era nga kati eyitibwa K2 Ejjudde.   	https://gambuuze.ug/2019/09/27/obwakabaka-bunywezeza-omukago-gwa-airtel-ne-k2-ejjudde/
politics	Katikkiro Mayiga avumiridde abayiwayiwa ssente mu kalulu	 Katikkiro wa Buganda Charles Peter Mayiga, avumiridde abantu abayiwayiwa ssente mu kalulu nti kino kifeebya obuweereza kuba bano bwebatuuka mu bifo balowooza ku kimu kyakununula ssente zabwe. Katikkiro Mayiga nga abangula abakiise. “Ababbi, abalyake, abaluvu, abamenyi b’amateeka nabalinga bwebatyo besanga betusinza. Bwebatuuka mu bifo ebyo nabo bongera obulyake, banunule ssente ezo zebagenda basowerera mu bitundu gyebatalina kakwate,” Owek. Mayiga bw’agambye. Ono bino abyogedde aggalawo omusomo gw’abakiise b’olukiiko lwa Buganda oguyindidde ku ttendekero lya Buganda Royal Institute e Mmengo – Kakeeka ku Mmande. Katikkiro Mayiga abadde ayogera ku bisomoozo by’omulembe Omutebi, akonye ku by’obufuzi obw’ennono obutondebwawo n’ekigendererwa ky’okunafuya Buganda nategeeza nti kino kigyongera maanyi. Owek. Mayiga era yenyamidde olw’obwavu obususse mu bantu ba Kabaka nebatuuka n’okulemwa okulwanirira ebitwala eggwanga n’ebitundu byabwe mu maaso. Ono ategeezezza nti olw’okuba obwavu buyitiridde abantu betunzeeko buli kimu era nga kati balinda abawa ssente nebalyoka bamuwagira wadde nga tabalumirirwa. Okusinziira ku Katikkiro Mayiga, ekizibu ekirala kiri mu by’obufuzi ebifuuse ebyakirwanire nga abantu batuuka n’okweggwa mu malaka nagamba nti bino tebisobola kuzimba ggwanga. Katikkiro Mayiga agambye nti omulembe Omutebi okufanana n’emirala gulina ebisomooza naye Buganda n’abantu baayo balina kubeera bagezi okulaba nga babivunuka. Abamu ku beetabye mu musomo Alaze nti bagenda kukola kaweefube w’okunyweza n’okutaaasa Nnamulondo era bakole ne kaweefube w’ebyenfuna basobole okuyamba abantu okuva mu bwavu. Mayiga anyonyodde nti okuva ku bafuzi b’amatwale, wabaddewo enkola ezigendererwa okunafuya Buganda naye mu mirembe gyonna egy’enjawulo abantu mu Buganda bazze banywerera ku Kabaka waabwe. Ono abawadde amagezi bekuumire ku Kabaka basobole okuwangula ebisomooza. Owek. Mayiga abakiise abasabye bamanyise abantu ebigenda mu maaso era bakimanye nti ekimu ku bintu byebalina okusoosowaza be bantu era bafube okulaba engeri gyebawuliziganyamu nabo. Yye Owek. Daudi Mpanga alaze abakiise obukulu bwa Federo era nategeeza nti yegenda okuyamba abantu ba Buganda okwesitula mu by’enfuna era bakulaakulane. Omu ku boogezi, Ronnie Kiwumulo Mbabaali, alambise abakiise ku mugaso gw’okubeera eky’okulabirako eri bebakulembera kibayambe okukwatagana. Katikkiro Mayiga nga abuuza ku omu ku bakiise Omusomo guno gwetabiddwako ba minisita ab’enjawulo okuva mu Bwakabaka okuli Owek. Noah Kiyimba, Owek. Patrick Luwaga Mugumbule, Owek. Hajji Ahmed Lwasa wamu n’abakungu okuva mu bitongole by’Obwakabaka.    	https://gambuuze.ug/2020/10/12/katikkiro-mayiga-avumiridde-abayiwayiwa-ssente-mu-kalulu/
business	Pulezidenti Museveni asuubizza okuyamba ku bannayuganda abali mu UAE	  Pulezidenti Yoweri Kaguta Museveni asuubizza okuwaayo obuyambi bw’ensimbi eri bannayuganda abakolera wamu n’okubeera mu United Arab Emirates, kibayambe okwongera okwekulaakulanya. Bino Museveni yabyogeredde mu nsisinkano gye yabaddemu n’abakulembeze abeegattira mu kibiina kya The Association of Ugandans living in United Arab Emirates (AUU) ku wiikendi, nga yawerekeddwako omumyuka owookusatu owa Ssaabaminisita, Lukia Nakadama ku St. Regis Hotel e Abu Dhabi mu United Arab Emirates. Museveni yabasuubizza okuteeka ssente mu SACCO yaabwe basobole okwewola ku magoba amatono. “Tugenda kubawa ssente. Ng’enda kuteeka emitwalo gya ddoola 10 mu SACCO yammwe musobole okwewola n’okutandika bbizineesi wano. Ate kyo ekibiina kyammwe ng’enda kukiteekamu emitwalo 5.” Pulezidenti Museveni bwe yagambye. Museveni era yasuubizza nga bw’agenda okukola ku kizibu kya bannayuganda abakukusibwa okuleetebwa mu kitundu kino, n’ategeeza nti kabineeti yasazeewo okuteekawo ekifo we bayinza okusooka okukuumira abaana bano ababeera babonyaabonyezebwa n’okununulwa. Ono era abasabye okusikiriza bannaabwe okwegatta ku kibiina kino kuba UAE erimu bannayuganda abawerera ddala emitwalo 6 era bano baweereza mu Uganda ssente ezisoba mu bukadde bwa ddoola 200 e Uganda buli mwaka. Ssentebe w’ekibiina kino, Nsubuga Abdulbasit yasabye Pulezidenti Museveni okusitukiramu ku nsonga y’abaana abawala abali ku nguudo za Dubai kuba wadde babadde babayambako naye oluusi balemererwa. Nsubuga yannyonnyodde nti wadde emabegako omuwendo gwa bannayuganda ababadde beetuga gwali gulinnya, naye kati gubadde gukendedde. Ensisinkano eno yeetabiddwamu ne Ambasada wa Uganda mu United Arab Emirates, Zaake Kibedi.      	https://gambuuze.ug/2021/10/04/pulezidenti-museveni-asuubizza-okuyamba-ku-bannayuganda-abali-mu-uae/
politics	Temulonda babaka bekweka ku nsonga za Buganda – Katikkiro Mayiga	 Kamalabyonna wa Buganda Charles Peter Mayiga, asabye abantu obutalonda babaka batiiririra nsonga za Buganda mu palamenti. Okwogera bino Katikkiro abadde mukuziika kitaawe w’omubaka Joseph Sekabiito, Omulangira Kitayimbwa e Ndaiga mu Mawogola ku Lwokuna. Katikkiro Mayiga yagambye nti, “Saagala munnabyabufuzi yekokoota, Saagala munnabyabufuzi yekweka Kabaka. Mumiransanafu yali alegeddwamu mmundu abalala baba balegeddwamu bikoola bya miti nebadduka. Temutuleetera babaka ba palamenti abekweka nga ensonga za Buganda ziri mu ddiiro” Omulangira Wasajja ne Katikkiro Mayiga mukuziika Kamalabyonna yanyonyodde nga bwewaliwo ebisomooza omulembe Omutebi naye abantu bulijjo okunoonya ekituufu era bakinywerereko. Mayiga yatendereza obuvumu obwayolesebwa Omulangira Kitayimbwa ne banne bwebakweka n’okutolosa Ssekabaka Muteesa II mu kaseera Obote weyamunoonyeza nga ayagala okumutta, asabye abantu bulijjo okumutwala nga eky’okulabirako. Ate yye omukubiriza w’olukiiko lwa Buganda Patrick Luwagga Mugumbule, omugenzi yamwogeddeko nga omusajja omuvumu era nasaba Buganda ekkirize erinnya Mumiransanafu lifuuke kitibwa asobole okwongera okujjukirwa. Ku lw’abaana b’omugenzi omubaka Joseph Ssekabiito yasiimye Ssaabasajja olw’okubasaasira era nasiima abantu abesombye okuva mubuli kanyomerero okujja okubaziikirako. Sipiika wa Palamenti Rebecca Kadaga mu bubaka bwe bweyatisse omubaka wa Nakasongola Mutebi Noah Wanzala, yasaasidde nnyo ab’enju eno era nategeeza nti ebyo byeyakola bwebirina okugumya ab’enju eno era bafube okutwala omukululo gwalese. Ekitambiro ky’emmisa ekyawerekedde omugenzi kyakulembeddwamu Omusumba we Masaka Serverus Jjumba eyasabye abakungubazi okuyigira ku mugenzi. Omukolo gwetabiddwako Minisita Noah Kiyimba, Pookino, omukiise wa Kooki mu Lukiiko lwa Buganda Owek Gertrude Ssebugwawo n’ Omwami w’essaza Mawogola, Hajji Nohamood Sserwadda. Abalala kwabaddeko; Kaggo eyawummula Tofiri Malokweza, Abaami ba Kabaka ku mitendera gyonna, bannabyabufuzi, bannaddiini n’abantu abalala bangi.   	https://gambuuze.ug/2020/08/27/temulonda-babaka-bekweka-ku-nsonga-za-buganda-katikkiro-mayiga/
business	Abakungubazi  babunyiziddwa emiwabo lwa Coronavirus	 Ab’amajje nga bafulumya abakungubazi   Ab’ebyokwerinda olwaleero batutte entyagi abakungubazi ababadde bakungaanye okuziika omusuubuzi w’e Kabale Amon Paddy Amanya.   Amanya yatiddwa ku lw’okubiri era omulambo ggwe n’egusuulibwa okuliraana ekkolero ly’amajani erya Highland tea factory mu muluka gw’e Kitumba.  Ono yasembayo okulabwa ku Bbalaza bweyali ava ku mirimu gye.  Ng’ebikumi n’ebikumi by’abantu bikungaanidde ku kisaawe ky’essomero lya Emmaus Bile mu divizoni ya Bugongi, ab’ebyokwerinda nga bakulembeddwamu Darius Nadinda, omubaka wa pulezidenti e Kabale ne Patrick Besigye Keihwa, ssentebe wa disitulikit y’e Kabale balumbye ekifo kino nebabuuza lwaki abantu baabadde bajeemedde ekiragiro kya pulezidenti eyaweze enkungaana nga n’okuziika mw’okutwalidde.  Bano baabadde bakulembeddwamu omusumba wa balokole Johnson Bakashaba, akulira ekkanisa ya Revival Outreach Ministries.  Ono olwalabye ab’ebyokwerinda n’amalamu omusulo.  Bano era beewunyizza nti poliisi y’ekitundu yabadde ewadde abantu bano obukuumi.  Omusirikale Kenneth Asiimwe, eyasangiddwa mu kifo kino yagambye nti mukama waabwe Dan Byaruhanga, amyuka atwala poliisi y’e Kigezi Region yeyabadde abasindise.     	https://gambuuze.ug/2020/03/21/abakungubazi-babunyiziddwa-emiwabo-lwa-coronavirus/
health	Omumyuka Wa Pulezidenti Wa South Sudan Ne Mukyalawe Coronavirus Abayodde	 Dr Riek Machar Teny omukyuka wa pulezidenti asooka owa South Sudan wamu ne mukyalawe era minisita avunaanyizibwa ku by’okwerinda, Angelina Teny bakebereddwa nebasangibwamu ekirwadde kya coronavirus. Bano sibeebokka ku bakulembeze ba South Sudan abamaze okuyoolebwa. Baminisita abalala musanvu okuli ow’ensonga za kabineeti Martin Eria Lomuro, ow’ebyobulamu Elizabeth Acuei Yol, ow’ensonga z’omunda muggwanga Paul Mayom Akec, ow’ensonga z’obutebenkevu bw’eggwanga Obote Mamur Mete, ow’ebyensimbi Salvatore Garang Mabiordit, wamu n’oweby’obusuubuzi Kuol Athian nabo bayooleddwa nawookeera. Bonna bonna babadde ku kakiiko akaateekebwawo okulwanyisa ekirwadde kino. South Sudan yemu ku mawanga agaasembayo okuzuulibwamu obulwadde bwa coronavirus kyokka nga wetwogerera bino, abalwadde banaatera okutuuka mu 500.    	https://gambuuze.ug/2020/05/19/omumyuka-wa-pulezidenti-wa-south-sudan-ne-mukyalawe-coronavirus-abayodde/
politics	Busiro North:  Ab’omubaka  Nsubuga bawakanyizza obujulizi obuleeteddwa ku kujingirira empapula	 Bannamateeka abakiikirira omubaka wa Busiro North bawakkanyizza eky’oludda oluwaabi okuleeta obujulizi obupya obulumirizza omuntu waabwe okujingirira ebiwandiiko bye yasinziirako okwesimbawo. Edgar Lubadde eyasemba mu kalulu nga yafuna obululu 199 bwokka yaddukira mu kkooti ng’agamba nti Nsubuga teyalina buyigirize bumusobozesa kubeera mubaka wa Palamenti mu kalulu akakubwa nga January 14. Leero ku Mmande, wakati ng’omusango guno guwulirwa, bannamateeka ba Lubadde nga bakulembeddwa Ezra Nyalwa ne Christopher Kajwar, bataddeyo okusaba mu kkooti nga baagala okuleeta obujulizi obupya omuli ne alipoota ya poliisi ekakasa nti Nsubuga yajingirira ebiwandiiko kwe baamuwandiisiza. Okusinziira ku alipoota ya poliisi, omubaka wa Busiro North eyalondebwa ye Peter Mukalazi era yakozesa mpapula za Nsubuga Paul okwewandiisa. “Twazudde mu biwandiiko bya Eklezia nti Nsubuga Paul omutuufu, mutabani waJoseph Musoke ne Specioza Lunkuse, abatuuze b’e Kakooge mu disitulikiti y’e Wakiso era yazaalibwa January,19, 1985 n’abatizibwa mu Klezia yeemu nga October, 1, 1986.” Alipoota ya poliisi bw’esomye. Obujulizi buno era bwalaze nti Nsubuga yajingirira emikono gy’abantu abaamusemba nga yeesimbawo okubeera omubaka wa Busiro North mu kalulu akaawedde. “Omukugu mu by’empandiika yakizudde nti Nsubuga yajingirira emikono gy’abantu abaamusemba. Emikono egiri ku mannya agaamusemba gifaanaganamu, ekikakasa nti mijingirire.” Munnamateeka Christopher Kajwarabw’ategeezezza kkooti. Wabula kino bannamateeka ba Nsubuga nga bakulembeddwa Chrysostom Katumba bakiwakanyizza obujulizi obupya kuba bwabadde buleetawo ensonga empya mu musango guno ezitakkiriganyizibwako. “Obujulizi obuggya buleetawo ensonga empya ey’okujingirira ebiwandiiko okwewandiisizibwa era kireetawo ensonga endala eya poliisi okunoonyereza ku biwandiiko ebyajingirirwa era bino tubiwakanya.” Katumba bw’annyonnyodde kkooti. Katumba agamba nti omusango ogwawaabwa gwa Nsubuga butabeera nabuyigirize obulagirwa kyokka ate obujulizi obuleeteddwa bwa kujingirira mpapula za buyigirize, ekintu kye batasobola kukkiriza. Ono agasseeko nti obujulizi buno bwalina okuleetebwa nga April 19,2021 so si kati. Ku nsonga eno n’akakiiko k’ebyokulonda nga nako baakawaabira kawakanyizza obujulizi obupya nga kagamba nti obudde bwaggwaako dda. Wabula bannamateeka ba Lubadde bagamba nti tewali kipya kye baleese kuba ensonga zino zaayogerwako mu musango ng’ekipya kyokka ekirimu y’ebbaluwa ya poliisi ekakasa nti waaliwo okujingirira ebiwandiiko. Omulamuzi ali mu mitambo gy’omusango guno, Winfred Nabisinde agwongezzaayo okutuuka ngaOctober 26 lw’anaawa ensala ye ku nsonga eno.        	https://gambuuze.ug/2021/08/23/busiro-north-abomubaka-nsubuga-bawakanyizza-obujulizi-obuleeteddwa-ku-kujingirira-empapula/
politics	Salim Uhuru yawonyewo, ebirala NUP ebitutte	  Kampala Munnakibiina kya National Resisitance Movement, Salim Uhuru, yeyasobodde okuwangulira ekibiina kye ekifo ky’obwammeeya wakati nga omuyaga gwa National Unity Platform (NUP) gugenda mu maaso nokukunta mubitundu by’eggwanga eby’enjawulo. Salim Uhuru eyawangudde Mu kalulu akakubiddwa ku Mmande, Uhuru yeyawangudde obwammeeya bwa Kampala Central ate divizoni endala nezitwalibwa aba NUP. Ebifo 56 ebilonderwamu byebyalonze abakulembeze ba Munisipaali ne divizoni omuli bammeeya ne bakkansala. E Kampala Salim Uhuru owa NRM yafunye obululu 13114 nawangula owa NUP Hamudan Kigozi Ssemugoma eyakungaanyiza obululu 10654. Charles Sserunjogi owa DP yakutte kyakusatu n’obululu 5318. Bweyabadde ayogerako ne bannamawulire oluvannyuma lw’obuwanguzi buno, Uhuru yagambye nti buno buwanguzi bwamaanyi eri ekibiina kya NRM naddala mukaseera kano nga kumpi ebifo ku mitendera gyonna bitwaliddwa aba NUP. “Kino kirabo eri ekibiina kya NRM, nze nga Uhuru ngenda kukolera wamu n’abantu bonna awatali kusosola ngatte ettofaali ku nkulaakulana y’ekibuga Kampala,” Uhuru bwe yasuubizza. Mu divizoni za Kampala endala esatu aba NUP baziwangudde. Mu divizoni ye Lubaga, Munnakibiina kya FDC Owek. Joyce Nabbosa Ssebugwawo yawanguddwa Zacchy Mberaze Mawula, ate e Makindye Ali Mulyanyama owa NUP neyeddiza entebe y’obwammeeya. E Nakawa munnakibiina kya NUP Paul Mugambe yawangudde Bruhan Byaruhanga owa NRM ku bululu 32754 bwetyo NUP netwala ebifo ebyasinze.    	https://gambuuze.ug/2021/01/26/salim-uhuru-yawonyewo-ebirala-nup-ebitutte/
health	Ssennyiga Corona : Ekitebe kya poliisi e Naguru kiggaddwa	  Kampala Ekitebe kya poliisi mu ggwanga ne ‘ National Security Command Centre’ e Naguru biggaddwa olw’ekirwadde ki COVID-19. Ekitebe kya Poliisi e Naguru ekiggaddwa olwa COVID-19 Omwogezi wa Poliisi mu Ggwanga Fred Ennanga, yategeezezza nti wofiisi zino zonna ziggadwa olw’okweyongera kw’ekirwadde ki COVID-19 mu Kampala n’emirilaano nga n’omuwendo gw’ abaakafa gweyongedde. “Ekitebe tukiggaddewo okumala ennaku ssatu. Tukikoze okusobozesa okufuuyira ekifo kino, okusala ku muwendo gw’abantu wamu n’okukebera abakozi bonna,” Ennanga bweyagambye. Ennanga yanyonyodde nga kaweefube ono bwatandise ku Mmande era nti bakukebera abapoliisi bonna ku kitebe n’abakugu abakola ku kkamera za CCTV. Ku ky’okukebera abapoliisi bonna mu Ggwanga, Enanga yagambye nti bakolaganira wamu ne Minisitule y’ebyobulamu okugenda maaso n’okukebera abamu ku bapoliiisi bano. Ennanga yakakasizza nga abapoliisi abasinga naddala abakolera mu kitundu kya Kampala n’emirilaano wamu naabo abali e Isingiro, Jinja ne Masindi. Kitegeerekese nti waliwo enteekateeka y’okufuuyira poliisi zonna 1600 eziri mu Ggwanga n’eddagala eritta akawuka . Kino Ennanga agamba nti bakyakyetegereza kubanga kyetaaga ssente nnyingi.    	https://gambuuze.ug/2020/08/24/ssennyiga-corona-ekitebe-kya-poliisi-e-naguru-kiggaddwa/
religion	Ssaabasajja Kabaka ayozaayozezza Ssaabasumba Ssemogerere	 Ssaabasajja Kabaka Ronald Muwenda Mutebi II ayozaayozezza musajja we, Paul Ssemogerere olw’okutuuzibwa nga Ssaabasumba bw’essaza ekkulu ery’e Kampala. Obubaka buno Beene abutisse Omulangira David Kintu Wasajja abusomeddeSsaabasumba n’abakkiriza mu Lutikko e Lubaga leero ku Lwokubiri. “Ssaabasumba Paul Ssemogerere e Lubaga, tukulamusizza n’essanyu ku mukolo ogwekitiibwa ogw’okutuuzibwako nga Ssaabasumba w’essaza ekkulu ery’e Kampala. Tukuyozaayoza nnyo nnyini okulondebwa ku bukulu obwo. Twebaza Omukama eyakuwa ebitone ebyenjawulo omuli obwetoowaze, obukozi n’obumalirivu obwakusobozesa okubeera munnaddiini omulungi. Mu ngeri yeemu twebaza, bazadde bo abagenzi omuli Aipiyo Mivule ne Angelina Namutebi abaakukuza obulungi n’okugunjula. Tukimanyi bulungi nti amaka amalungi n’entendeka ennungi mwe muva obukulembeze obulungi. Ng’otandika omulimu omunene ogw’okulembera essaza ekkulu nga Ssaabasumba, tujja kwongera okukusabira, tetulina kubuusabuusa nti ojja kutuukiriza bulungi obutume olw’amaanyi g’Omukama n’ekisinde ekyateekebwateekebwa bassabasumaba abaakusooka. Tusaba Mukama akwongere omukisa gwe bulijjo.” Obubaka bwa Kabaka bwe busomye. Ate Ku lwa Gavumenti ya Ssaabasajja Kabaka, Katikkiro Charles Peter Mayiga ategeezezza nti enkolagana Buganda gy’ebabadde ne Ssaabasumba w’abeeredde mu Busumba bwa Kasana- Luweero, yaakugenda mu maaso. Asabye Obwakabaka okunyweza enkolagana ne Ekereziya, kiyambe okutumbula ebyenjigiriza, okutumbula ebyobulamu, obulimi n’obulunzi, okufunira abavubuka emirimu awamu n’okuzza obuntubulamu mu bantu, kiyambe okuzza Buganda ku ntikko kuba singa bakwatira wamu zijja kutuukirira. “Ssebo Ssaabasumba nkusuubiza okukwasizaako mu ngeri Mukama gy’anaaba atusobozesezza ng’okola omulimu guno ye yennyini Katonda gw’akugwanyizza.” Okusinziira ku Katikkiro Mayiga, enteekateeka zonna ez’okuzza Buganda ku ntikko, Ssaabasumba Ssemogerere azimanyi bulungi era balina esuubi nti baakuzitwala mu maaso nga batambulira wamu naye embeera y’abantu ba Kabaka esobole okukyuka. Katikkiro Mayiga era yeeyamye okwongera okusabira Ssaabasumba omuggya, Omukama amuwe omukisa era amukulembere mu bukulembeze bwe buno.      	https://gambuuze.ug/2022/01/25/ssaabasajja-kabaka-ayozaayozezza-ssaabasumba-ssemogerere/
politics	Akakiiko k’eddembe ly’obuntu kalabudde abeesimbyewo ku Corona	 Akakiiko akalwanirira eddembe ly’obuntu mu ggwanga aka Uganda Human Rights Commission- UHRC, kalabudde abeesimbyewo okukomya okujeemera ebiragiro bya Ssennyiga Corona. Ssentebe w’akakiiko Katebalirwe Amooti Wa Irumba Akola nga ssentebe w’akakiiko kano mu kiseera kino, Katebalirwe Amooti Wa Irumba agamba nti obuvuyo n’obukuubagano bw’abakuumaddembe n’abeesimbyewo kiva ku bannabyabufuzi kujeemera biragiro bya Ssennyiga Corona. “Tubeegayiridde mugoberere ebiragiro bya minisitule y’ebyobulamu n’akakiiko k’ebyokulonda, tukendeeze ku bizibu bye tulina. Kivudde ku kujeemera biragiro bino kye kitabudde embeera ng’abamu ku bannabyabufuzi boogera lwatu nti tebagenda kugondera biragiro bya Ssennyiga Corona.” Katebalirwe bw’agambye. Okusinziira ku biragiro by’akakiiko k’ebyokulonda, abeesimbyewo n’abawagizi baabwe balina okwambala Masiki, okwewa amabanga era nga tebalina kukuba nkung’aana zisussa bantu 200. Akakiiko k’ebyokulonda era kaawera okuyisa ebivvulu mu kaweefube w’okugezaako okutangira ekirwadde kya Ssennyiga Corona okusaasaana. Kinajjukirwa nti omwezi oguwedde akwatidde ekibiina kya National Unity Platfor, Robert Kyagulanyi, yakwatibwa e Luuka bwe yali anoonya akalulu olw’okujeemera ebiragiro bya Ssennyiga Corona. Abalala abaakwatibwa poliisi olw’okujeemera ebiragiro bya Ssennyiga Corona kuliko n’alina kkaadi ya FDC, Patrick Oboi Amuriat. Katebalirwe agamba nti kampeyini bwe ziba zaakutambula bulungi, bannabyabufuzi balina okugondera ebiragiro bino, kikendeeze ku kutyoboola eddembe ly’obuntu. Ono asabye bannabyabufuzi okumanya nti ekirwadde kya Ssennyiga Corona kikyaliyo era bakole buli kimu okutaasa abawagizi baabwe. Katebalirwe akoowodde abakuumaddembe nabo okukomya okukozesa amaanyi agasukkiridde nga bagumbulula abantu. Ate ye Omukungu w’ekitongole kino, Aida Nakiganda, ategeezezza nti baakafuna emisango 15 egyemulugunya ku kutyoboola eddembe lyabwe okuva mu kwekalakaasa okwaliwo omwezi oguwedde era nga 13 ku gino gibatwaliddwa ab’enganda z’abagenzi abattibwa mu kwekalakaasa. Emirala gikwata ku bantu abaakwatiddwa ab’ebyokwerinda ne babalemesa ab’enganda zaabwe okubalabako n’okwogera nabo.    	https://gambuuze.ug/2020/12/09/akakiiko-keddembe-lyobuntu-kalabudde-abeesimbyewo-ku-corona/
business	Gavumenti etondewo emirimu okutaasa obutonde –  Owek. Nkalubo	 Minisita w’ebyettaka n’obutonde bw’ensi mu Buganda, Owek. Hajjati MariamNkalubo Mayanja asabye gavumenti emalewo ekizibu ky’ebbula ly’emirimu kiyambeko okukendeeza ku misinde abantu gye basaanyizaawo obutonde nga beekwasa obwavu. Okusaba kunoOwek. Nkalubo akukoledde mu nsisinkano gy’abaddemu n’ekitongole ky’ebibira ne Minisitule y’amazzi mu Gavumenti eyaawakati nga babadde ku mbuga enkulu e Bulange -Mmengo nga bateesa ku nnongoosereza ezigenda okukolebwa mu tteeka ly’ebibira erya 2001 (Uganda Forest Policy 2001). Kinajjukirwa nti mu mwaka oguwedde Gavumenti ya Kabaka yatta omukago ne Minisitule y’amazzi n’obutonde mu gavumenti eyaawakati okulaba engeri gye basobola okutaasaamu obutonde. Owek.Nkaluboeraasabye Gavumenti okwongera okumyumyula ku mateekaku kutyoboola obutonde bw’ensiky’agambye ntimpagi n nenemu lutalo lw’okukuuma obutondeeggwanga ligende mu maaso. Ate Minisita omubeezi ow’ebyobulimi, Owek. Martin Kaseekende asabye Gavumenti ekulembeze abakulembeze b’ennono n’obuwangwakubanga bano bawulirwa nnyo abantu baabwe. Amyuka Kamisonamu Minisitule y’amazzi n’obutonde bw’ensi, Isa Katwesige agamba nti kino kye kiseera okukola ennongosereza essibwemu obuwaayiro obw’okutaasa obutonde okusinziira ku nsi nga bw’etambula . Katwesige ategeezeza ntikaweefubew’okutaasa obutonde baakumutandika na kusimba miti n’okubangula bannayuganda ku bukulu bwabwo. Ensisinkano eno yeetabiddwamu ababaka mu Lukiiko lwa Buganda, bammeeya mu bitundu ebyenjawulo, abaami b’eggombolola ez’enjawulon’abakungu abalala.   	https://gambuuze.ug/2022/01/28/gavumenti-etondewo-emirimu-okutaasa-obutonde-owek-nkalubo/
politics	Dan Magic n’omupoliisi wa Kyagulanyi babakubyemu ttiyaggaasi, bali bubi	  Kayunga Abantu abawerako bafunye ebisago ebyamaanyi oluvannyuma lwa poliisi okukuba amasasi ne ttiyaggaasi ng’egezaako okugumbulula abawagizi ba Munnakibiina kya NUP, Robert Kyagulanyi Ssentamu, ababadde bazze okumuwubirako. Kyagulanyi nga ayamba ku Dan Magic okufuna obujjanjabi Kyagulanyi ategeezezza nti abantu abakubiddwa tebalina kikyamu kye bakoze naye yeewuunya lwaki poliisi egenda mu maaso n’okukozesa obukambwe obususse ku bantu abatalina bulabe. “Mukwano gwange Dan Magic bamukubye mu ffeesi! Omupoliisi ASP Kato gwe bampa naye akubiddwa bubi nnyo, bangi ku bannaffe bafunye ebisago. Musabire eggwanga lyaffe naye kino tujja kuyitamu.” Kyagulanyi bw’ategeezezza. Bino we bijjidde nga ab’obuyinza mu Mukono bali mu kunoonyereza ku kabenje akaabaddemu emmotoka ya poliisi n’abawagizi ba Kyagulanyi akaafiiriddemu abantu ababiri ng’aba Kyagulanyi balumiriza nti kaabadde kagenderere. Omu ku beerabiddeko yategeezezza nti ekimotoka kya poliisi kyayingiridde abawagizi ba Kyagulanyi abaabadde ku Ppikipiki e Mayangayanga ku lw’e Nagoje bwe yabadde agenda e Buikwe okunoonya akalulu. Akabenje kano kaafiiriddemu abantu 2 ate abalala 2 ne batwalibwa mu ddwaliro gye bapooceza n’ebisago ebyamaanyi. Eyeesimbyewo ku kkaadi ya NUP ku bubaka bwa Nakifuma, Fred Ssimbwa, yagambye nti omu ku bagenzi ye Jonathan Ssempala nga mutuuze w’e Nakifuma. Omwogezi wa poliisi mu Kampala n’emiriraano yategeezezza bannamawulire eggulo ku Mmande nti, abawagizi ba Kyagulanyi abaabadde batambulira ku boodabooda, Ppikipiki yabakubye ne baggwa wansi mu kimotoka kya poliisi. We tukoledde eggulire lino nga poliisi tennavaayo na kiwandiiko ku ebyo ebituuse ku Dan Magic ne musajja waayo, ASP Kato ate nga n’aboogezi ba poliisi essimu zaabwe babadde tebazikwata.    	https://gambuuze.ug/2020/12/01/dan-magic-nomupoliisi-wa-kyagulanyi-bafunye-ebisago/
sports	Buweekula, Buddu ziyiseewo okuzannya eziddirira ez’akamalirizo	 Ttiimu y’essaza lya Buweekula etadde amaanyi mu kulwanirira ekikopo ky’omwaka guno 2021 oluvannyuma lw’okuwangula Buluuli ggoolo 3-0 mu mpaka eziyindidde mu kisaawe kya FUFA Technical Center, Njeru leero ku Mmande. Ggoolo eyasoose yateebeddwa Ismail Tamubula neShafik Kakande ate endala n’eteebebwa Frank Mulindwa. Tamubula yaggyeeko Isaac Musiimabw’atyo n’ateeba Abdul Salim Ssekamwa mu ddakiika ttaano zokka ez’omuzannyo. Kakandeyabongedde ggoolo oluvannyuma lw’okufuna omupiira okuva ku Lucky John Kasaggamu ddakiika 25. Ggoolo ya Tamubula eyookubiri yazze ebula eddakiika 9 zokka ekitundu ky’omuzannyo ogusooka okuggwa, n’aweza ggoolo eyookutaano mu mpaka zino era ekitundu eky’omuzannyo ekyokubiri temwabaddemu ggoolo. Kino kitegeeza nti Buweekula ye ttiimu eyasoose okugenda ku mutendera gwa Semi – Fayinolo n’etangaaza emikisa gyayo okutwala ekikopo. Akawungeezi ka Mmande, ttiimu ya Buddu ekubye Kyaddondo 2-1 n’eyitawo okwegatta ku Buweekula. Omusambi Geofrey Gaganga ne Bruno Bunyaga be bateebedde Buddu. Ggoolo yaKyaddondo emu yokka yateebeddwa Patrick Oyeeti. Kati Kyaggwe egenda kuzannya Mawokota enkya ne Bulemeezi ezannye Busiro okulondako abaneegatta ku bayiseewo. Tulinze kulaba ani anaawangula ekikopo ky’omwaka guno kuba Ggomba eyatwala eky’omwaka oguwedde yavaamu dda.      	https://gambuuze.ug/2021/12/20/buweekula-buddu-ziyiseewo-okuzannya-eziddirira-ezakamalirizo/
politics	Museveni ayise ababaka e Ntebe bateese ku by’okufiirwa ebifo mu Buganda	  Kampala Pulezident Yoweri Kaguta Museveni ayise ababaka b’ekibiina kya National Resistance Movement (NRM) mu maka g’obwapulezidenti, bateese ku byava mu kalulu ka 2021 naddala mu Buganda. Pulezidenti Yoweri Museveni Okusinziira ku bubaka obuweerezeddwa Nnampala wa gavumenti eri ababaka bano era bwe tulabyeko, ababaka bano bagenda kusooka kukeberwa kirwadde kya Ssennyiga Corona ku buwaze okukkirizibwa mu nsisinkano eno. “Mbalamusizza bannange. Nsabiddwa okubategeeza nti tugenda kusisinkana Pulezidenti Museveni ng’akabondo ka NRM enkya ku Lwokuna nga 28th mu maka g’ obwapulezidenti Entebbe. Okukeberwa ekirwadde kya Corona eri abo abayitiddwa kutandika olwaleero ku Lwokusatu ku Palamenti.” Obumu ku bubaka buno obwateereddwa ku Whatsapp bwe busomye. Abamu ku babaka bano bannyonnyodde nti ebimu ku bintu ebiri ku lukalala lwe bye bagenda okuteesaako kwe kukola obubi mu Buganda ne Busoga, ekibiina gye kibadde ekiganzi. Kino kiddiridde ekibiina kya National Unity Platform ekikulirwa Robert Kyagulanyi Ssentamu okuwangula ebifo ebisinga obungi mu Buganda ne Busoga okuva ku mutendera gw’obwapulezidenti okutuuka wansi. Oluvannyuma lw’ebintu okubeera bwe biti, Pulezidenti Museveni yavaayo n’ategeeza ng’ekitundu kya Buganda bwe kirimu okusosola abatali Baganda. Ono Katikkiro Charles Peter Mayiga yamuwa amagezi asooke akole ku bizibu by’abantu mu Buganda okuli; ebyenjigiriza, obwavu, ebyobulamu awamu ne Federo, kuba buno bwabadde bubaka abantu bwe babadde basindika ku bibaluma so si kusosola mu mawanga.    	https://gambuuze.ug/2021/01/27/museveni-ayise-ababaka-e-ntebe-bateese-ku-byokufiirwa-ebifo-mu-buganda/
politics	Bannamateeka ba NRM: Kyagulanyi ategeke okutuliyirira obuwumbi bwa ssente	  Kampala Bannamateeka b’ekibiina kya National Resistance Movement (NRM) bagamba nti munnakibiina kya National Unity Platform (NUP), Robert Kyagulanyi, yeetegeke okubaliyirira ssente eziri mu buwumbi olw’okuggyayo omusango gwe yawaaba ng’awakanya obuwanguzi bwa Museveni mu kkooti ensukkulumu. Munnamateeka Kashilingi Kino kiddiridde Kyagulanyi okutegeeza eggulo ku Mmande nga bw’aggyeeyo omusango olw’abalamuzi okubeera ne kyekubiira mu nsonga zino. Kyagulanyi yali yasaba Ssaabalamuzi Owiny Dollo awamu n’abalamuzi ba kkooti eno abalala babiri okuva mu musango gwe olw’okukolagana ne Pulezidenti Museveni. Bannamateeka ba Museveni bategeezezza nti etteeka liragira omuntu yenna aggyayo omusango okuliyirira b’abadde awawaabira. “Tugenda kusaba okuliyirirwa era ssente ziri mu buwumbi, era tugenda kuteekamu okusaba kwaffe ku ssente ze twagala okuliyirirwa.” Munnamateeka wa Museveni Hussein Kashillingi bw’ategeezezza. Waliwo ebigambibwa nti bannakibiina kya NUP bali mu kasattiro nga batya nti bannamateeka ba NRM baakusaba omutitimbe gwa ssente era bano bategeke kugenda mu bantu mu nkola ey’okusonda okuva mu ba boodabooda, ab’omu butale, basobole okufuna ssente zino. Wabula bino omwogezi w’ekibiina kya NUP, Joel Ssenyonyi, agambye nti tebannalowooza ku ntegeka za kusonda ssente nga bwe bitambuzibwa. Ssenyonyi yategeezezza nti bakooye okubatiisatiisa n’awa aba NRM amagezi okussaamu ssente ze baagala okuliyirirwa nakyo kiggwe. Kinajjukirwa nti Kyagulanyi yakwata kyakubiri mu kalulu kano n’ebitundu 35 ku buli 100 ate nga Museveni eyakawangula yalina ebitundu 58 ku buli 100. Ekirindiriddwa kwe kulaba oba bannamateeka ba Kyagulanyi banaateekamu okusaba okuggyayo omusango ng’amateeka bwe galagira era ne ssente mmeka bannamateeka ba NRM ze bagenda okusaba okuliyirirwa olw’obudde bwabwe obwonooneddwa.    	https://gambuuze.ug/2021/02/23/bannamateeka-ba-nrm-kyagulanyi-ategeke-okutuliyirira-obuwumbi-bwa-ssente/
politics	Omuwagizi wa NUP omulala afudde	 Ekibiina kya National Unity Platform (NUP) kifiiridde omuwagizi waakyo omulala, Shakira Nabagesera Kizza, abadde amanyiddwa nga ‘ Hajati wa Bobi’ nga waakayita olunaku lumu nga ssentebe wa disitulikiti y’e Kayunga, Ffeffeka Sserubogo, afudde. Okufa kwa Nabagesera kulangiriddwa akulira ekibiina kya NUP, Robert Kyagulanyi Ssentamu amanyiddwa nga Bobi Wine. “Amakya ga leero, nga National Unity Platform tukubiddwa ekkonde eddala. Mukwano gwaffe era mulwanyi munnaffe mu lutalo lw’okununula ggwanga, Shakira Nabagesera Kizza, afudde oluvannyuma lw’okumala Ssabbiiti eziwerako nga mulwadde.” Bobi Wine bw’atyo bw’awandiise ku mukutu gwe ogw’omutimbagano ku Lwokuna. Kyagulanyi agamba okufa kwa Nabagesera kubalekedde ekituli ekyamaanyi mu kibiina. “Ababadde bamumanyi bajja kujjukira okwewaayo, omukwano wamu n’obukozi bwe. Kibi nti ono agendedde mu kaseera eggwanga we lisinga okumwetaagira.” Kyagulanyi bw’agasseeko. Eggulo ku Lwokusatu, munnakibiina kya NUP era ssentebe wa disitulikiti y’e Kayunga, Ffeffeka Sserubogo, yasangiddwa ng’aleebetera ku muti. Ono mukyala we yategeezezza nti bba yakomyewo nga tawulira bulungi era n’amira ku makerenda ge aga Puleesa nga tanneebaka. Feffeka yaliko omubaka w’olukiiko ow’essaza lya Bugerere era abadde omu ku bakulembeze b’ekibiina kya NUP mu Kayunga era omukulembeze w’Obusiraamu.      	https://gambuuze.ug/2021/06/17/omuwagizi-wa-nup-omulala-afudde/
business	Abaatembeeyezza enseenene ku nnyonyi bakwatiddwa	  Poliisi y’oku kisaawe e Ntebe bakutte abantu babiri abagambibwa okutembeeya enseenene mu nnyonyi ya Uganda Airlines ebadde egenda e Dubai. Kino kyaddiriddeakatambi akasaasaanidde omutimbagano nga waliwo omusajja atembeeya enseenene ezaabadde mu kiveeraku nnyonnyi ya Uganda Airlines nnambaUR 446 ku Lwokutaano. Wabula okusinziira ku mwogezi wa poliisi mu ggwanga, Fred Enanga, poliisi y’oku kisaawe bano yabakutte nga kuliko; Habibi Kiggundu ne Paul Mubiru. “Wadde enseenene tezikkirizibwa ku nnyonyi naye ababiri bano baagenze mu maaso n’okusaanukula ekiveera kyabwe ne batandika okutunda enseenene. Kino kyaleeseewo okucamuka mubaabadde ku nnyonyi zino naye ate ne kyesittaza abalala.” Enanga bw’annyonnyodde. Enanga agasseeko nti wadde omu ku baabadde ku nnyonyi eno basabye Mubiru obutatembeeya Nseenene wabula yagaanye n’agenda mu maaso. “Bano batadde obulamu bw’abalala mu matigga bwe baggyeeko obukookolo bwabwe ne batandika okwogera. Bagguddwako emisango gw’okweyisa ng’ekitagasa, okugaana ebiragiro awamu n’okukola ebikolwa ebiyinza okusaasaanya Corona.” Enanga bw’alambuludde. Bino we bijjidde nga Mubiru yaakamala okukola akatambi nga yeetonda ku kikolwa kino n’ategeeza nti yabadde akwata katambi kaakuteeka ku mukutu gwe ogwa Tik Tok. Okusooka, Minisita w’ebyentambula, Gen Edward Katumba Wamala yalagidde abakozi bonna abaabadde ku nnyonyi eno egenda e Dubai, okuwummuzibwa nga bwe banoonyereza ku nsonga eno.      	https://gambuuze.ug/2021/11/29/abaatembeeyezza-enseenene-ku-nnyonyi-bakwatiddwa/
business	Abalimi basabiddwa okwettanira ennima ey’omulembe	      Katikkiro w’ebyalo bya Ssaabasajja Kabaka, Omuk. Moses Luutu asabye abalimi bulijjo okwettanira ennima ey’omulembe kuba kizuuliddwa nti yesobola okubayamba okuganyulwa mu bulimi awamu n’okugatta omutindo kwebyo byebakola. Okusaba kuno Omuk. Luutu akukoledde mu Lubiri lwa Kabaka e Mmengo bw’abadde atikkula Amakula okuva mu Bannabuddu leero ku Lwokusatu. Luutu annyonnyodde nti kye kiseera bannayuganda okuva ku nnima eyedda nga lwebajja okusobola okufunamu ensimbi okuzigatta ku ky’okufuna eky’okulya basobole okulaakulana n’okukyuusa obulamu embeera zabwe ez’obulamu.  Bannabuddu bano abavudde mu ggombolola ya Mutuba 18 Kibinge ne Musaale Butenga bategeezezza nti babadde balina okutuukiriza obuvunaanyizibwa bwabwe buno okusobola okulaba nti mu mbiri z’Omutanda temuggwamu byakulya nga enkola bweyabeeranga. Mu bugenyi buno bano babadde bakulembeddwamu kansala Isaac Lwanga asabye abantu ba Ssaabasajja okuba abakozi beegobeko obwavu era nawera okuwagira enteekateeka zonna ez’Obwakabaka. Mu bintu ebireeteddwa embuga mubaddemu; Ente, emmere ey’ebika eby’enjawulo , ebibala , nebintu ebirala.       	https://gambuuze.ug/2022/03/30/abantu-basabiddwa-okwettanira-ennima-eyomulembe/
business	Emmwaanyi Terimba :  Buganda esse omukago ne kampuni ya NUCAFE	      Buganda eyingidde omukago ne kampuni ya NUCAFE okusobola okutumbula ekirime ky’emmwaanyi mu nga eyita mu bibiina by’obweggasi okusobola okuyamba abavubuka n’abantu abalima ekirime kino okuva mu bwavu. Omukolo guno guyindidde mu Bulange, e Mmengo ku Lwokubiri era Sipiika w’Olukiiko lwa Buganda Owek. Patrick Luwaga Mugumbule yeyajulidde endagaano eno nga Owek Haji Amisi Kakomo, y’ataddeko omukono kulwa Buganda ate Joseoh Nkandu n’assaako ku lwa NUCAFE. Bw’abadde ayogerera ku mukolo guno, Owek. Mugumbule agambye nti emmwaanyi kintu kikulu nnyo eri abantu ng’abasinga kwe basomedde, nga n’abamu ziba gaggawazza, era ng’alina essuubi mu nkolagana etuukiddwako ejja kwongera okutumbula embeera z’abantu. Owek. Mugumbule annyonnyodde nti okuva Obwakabaka lwe bwatandika enteekateeka y’ Emmwaanyi Terimba, ebitongole by’obwegassi ebyali byasasika bitandise okudda olw’emmwanyi okweyongera obungi ekyongedde okunyweza obumu n’enkulaakulana. Sipiika Mugumbule akakasizza aba NUCAFE nti omukago ogukoleddwa leero gwa lubeerera, kubanga okuva edda n’edda mu Buganda, emikago gyakolebwanga na mmwaanyi, n’asaba abavubuka okwenyigira mu kaweefube w’okulima emmwanyi balwanyise obwavu, n’okutwala enteekateeka eno mu maaso.  Ono asabye buli ludda okutuukiriza obweyamo olw’obulungi bw’ekirime ky’emmwanyi n’enkulaakulana y’abantu ba Kabaka. Ye Minisita Omubeezi ow’Obulimi n’Obwegassi, Oweek. Haji Amisi Kakomo, akkaatirizza nti enkolagana n’aba NUCAFE ya kulwanyisa bwavu mu bantu awamu n’okutumbula embeera zaabwe. Ssenkulu wa NUCAFE, Joseph Nkandu, agambye nti baagala omulimi aganyulwe mu mmwaanyi, afunirwe akatale, ate n’okubayambako okwongera omutindo ku kirime eky’emmwaanyi. Nkandu akubirizza abantu okwongera amaanyi mu kulima emmwanyi kuba buli kimu bakirina omuli, amakolero, akatale, okwongera ebijimusa mu ttaka ate n’okukebera embeera n’obujimu bw’ettaka. Nkandu era ategeezeza nti bagenda kukozesa obukugu obwa sayansi mu kulima emmwanyi nga mwotadde n’okukuuma Obutondebwensi.       	https://gambuuze.ug/2022/09/21/emmwaanyi-terimba-buganda-esse-omukago-ne-kampuni-ya-nucafe/
politics	Gav’t eyagala kwawula NUP naye tejja kumalako – Owek. Mpuuga	       Amyuka Pulezidenti w’ekibiina kya National Unity Platform (NUP) mu Buganda era akulira oludda oluvuganya mu Palamenti, Owek. Mathias Mpuuga Nsamba agamba nti gavumenti eyagala kutondawo njawukana mu kibiina kyabwe n’ababaka mu Palamenti okusobola okubanafuya wabula agirabudde nti tekijja kukola.  Kino kiddiridde emikutu egimu egy’amawulire okutegeeza nga bwe waliwo enkaayana mu kibiina kino ng’abamu ku bannakibiina beetemyemu ng’abalala bawagira Mpuuga ate abalala bali ku ludda lwa Pulezidenti waakyo, Robert Kyagulanyi Ssentamu.  Mpuuga agamba nti amawulire gano makyamu era gavumenti y’eri emabega waago. “ Kino abantu abamu kye bandiyagadde okulaba nga kituukawo mu NUP. Naye ntuula ku lukiiko olusembayo waggulu mu kibiina era mbeera mu nkiiko ezisalawo. Sinnawulira ku butakkaanya bwonna bwe twafunye nga butuukana n’ebyo ebyafulumidde mu mboozi enfumbirire.” Owek. Mpuuga bw’annyonnyodde.  Mpuuga yannyonnyodde nti bino ebitambuzibwa okulaga enjawukana mu bukulembeze tebiriiko mugongo naye abakikola be baagala okuziteekawo. “Tuli kibiina ky’abantu bonna ekikolera mu lujjudde so si kibiina kya muntu. Bwe wabaawo obutakkaanya tubwogerako misana ttuku ng’ensi eraba era tebusobola kuteekawo njawukana.” Mpuuga bwe yayongeddeko. Owek. Mpuuga agamba nti emikutu gy’amawulire egimu gikolera gavumenti era gyagala kulaba nga NUP esaanawo.  “Bano tugenda kubaswaza kuba kye baagala tekijja kubaawo. Bwe tusisinkana tuteesa ku nsonga eziri mu ggwanga n’ekibiina kyaffe ne Palamenti awamu n’endala. Tetuli kibinja kya basiru, buli lwetufuna ensonga tuzogerako.” Owek. Mpuuga bw’agambye.        	https://gambuuze.ug/2022/01/18/gavt-eyagala-kwawula-nup-naye-tejja-kumalako-owek-mpuuga/
politics	Ababaka b’e Kasese baagala  okuwozesa Mumbere kwanguwe	  Ababaka abava mu kibiina kya NRM abakiikirira ekitundu ky’e Kasese, basabye kkooti eyanguyeeko okuwozesa Omusinga wa Rwenzururu, Charles Wesley Mumbere awamu n’abakuumi be abaakwatibwa oluvannyuma lw’amagye okulumba olubiri lw’Omusinga. Okusaba kuno ababaka bano bakukoledde mu Palamenti ku Mmande ne basaba emisango gyanguwe kisobole okutebenkeza emitima gy’abantu mu kitundu ky’e Kasese. Ku babaka bano abatudde kuliko; Sowed Kitanywa owa Busongora North, Ferigo Kambale owa Munisipaali y’e Kasese ne Gideon Thembo Mujungu akiikirira Busongora South era bagamba nti omusango guno okukandaalirira tekibamalako ddembe lya buntu lyokka, wabula kizingamizza n’enkulaakulana yaabwe mu kitundu kino. Kinajjukirwa nti, mu Novemba wa 2016, amagye ne poliisi gaalumba olubiri lw’Omusinga mu bukuubagano obwafiiramu abantu abaawerako n’abalala ne bakwatibwa nga mwe mwali n’Omusinga. Wabula bwe twabadde tugenda mu kalulu ka 2021, kkooti yayimbudde abakuumi b’Omusinga abawera 132, ekintu ekyalowoozebwako nga eky’okuzza emitima gy’abantu b’e Kasese, basobole okuwagira ekibiina kya NRM mu kalulu. Ababaka bano era baagala kkooti ekkirize eyimbule abakuumi b’Omusinga 78 ku kakalu kaayo kuba bakitegeddeko nga bwe waliwo abakuumi b’Omusinga 9 abazze bafiira mu kkomera. Era ababaka bano basabye kkooti ekendeeze ku bukwakkulizo obwateekebwawo okweyimirira Omusinga Mumbere wamu ne Katikkiro we. Mu kiseera kino, Mumbere tasobola kugenda mu kitundu kya Kasese okuggyako ng’asoose n’afuna olukusa okuva mu kkooti. Ababaka era basabye gavumenti etandike okulowooza ku kuddamu okuzimba olubiri lw’Omusinga olwayonoonebwa mu bukuubagano obwali mu 2016 ng’amagye ne poliisi balulumbye. 	https://gambuuze.ug/2021/08/24/9857/
sports	Mawokota ne Bugerere zeesozze ‘Kwota fayinolo’	 Ttiimu y’essaza lya Mawokota ey’omupiira ogw’ebigere awamu n’eya Bugerere, ziyiseewo okwesogga oluzannya lwa ‘Quarter Finals’ Mawokota ewangudde omupiira gwayo bw’ekubye Kyaddondo ggoolo 2-0 ate Bugerere n’eremagana ne Kkooki ng’emipiira gyombi gibadde ku kisaawe kya Fufa Technical Centre Njeru.  Omuzannyi Mike Kintu y’ateebye ggoolo zino zombi, bw’atyo n’ayamba ttiimu ya Mawokota okugenda ku mutendera oguddako. Omupiira guno Kyaddondo ebadde erina kuguwangula okusobola okugenda ku mutendera oguddako wabula nga nabyo bibadde byakusookera mu bibalo.Ate mu mupiira ogwa Bugerere ne Kkooki guwedde maliri nga tewali alengedde katimba ka munne era nga wano Kkooki ebadde terina ky’ezza.Olwaleero ekibinja Masengere lwe kifundikiddwa nga Mawokota y’ekikulembedde n’obubonero 9, Bugerere eri mu kifo kyakubiri, Kyaddondo eri mu kyakusatu ate Kkooki y’ekoobedde. Kati Mawokota erinze okubbinkana n’anaakwata ekyokubiri mu kibinja kya Muganzirwaza ate Bugerere ettunke n’anaakulembera ekibinja kino.    	https://gambuuze.ug/2021/01/11/mawokota-ne-bugerere-zeesozze-kwota-fayinolo/
politics	Bobi Wine:  Museveni ajja kubakozesa amale abasuulewo, mubuuze ku Sipapa	   Kampala Akulira ekibiina kya National Unity Platform (NUP) Robert Kyagulanyi amanyiddwa nga Bobi Wine, alabudde abantu abeekulubeesa ku Pulezidenti Yoweri Museveni nti ono akyagenda mu maaso n’okubakozesa okutuukiriza ebigendererwa bye era bwe bamala n’abasuulawo. Okwogera bino Kyagulanyi abadde ayogera ku nsonga z’okukwatibwa kwa Charles Olim amanyiddwa nga Sipapa akuumirwa ku kitebe kya Special Investigations Division(SID) e Kireka. Kyagulanyi agamba nti abantu nga Sipapa bakyagenda mu maaso n’okusuulibwa kuba omukulu yamala dda okutuukiriza ebigendererwa bye. “Tekyewuunyisa okulaba nga bangi kati bali mu mawulire bakaaba, basaba abantu babakwatirwe ekisa, abantu bennyini be babadde batulugunya. Sipapa alozezza ku mbeera yennyini gye yayisaamu abalala. Emirundi mingi yeetabye mu kuwamba abantu n’abasiba okumala emyezi n’emyaka nga tebatwaliddwa mu kkooti,” Kyagulanyi bw’annyonnyodde. Ono agasseeko nti Sipapa nga tannakwatibwa kw’obadde olabira nti buli kimu mu ggwanga kyasoba, kuba abadde amenya amateeka awatali kumugambako. “Sipapayalumba enkung’aana zaffe, yayuza ebipande byaffe era n’atulugunya n’okulumba abawagizi baffe. Emirundi esatu yalumba ekitebe kyaffe e Kamwokya n’akola effujjo, ye n’abayaaye be bakuba amasasi ku ggeeti yaffe kata gakwate omu ku bannaffe.” Kyagulanyi bw’agambye. Bobi Wine yeemulugunyizza poliisi olw’okukozesebwa kubaemirundi gyonna Sipapa gy’abakozeeko effujjo bagituukiridde ebayambe kyokka newataba kikolebwa kuba nabo babadde bamutya olw’ensonga nti effujjo lye Museveni abadde alimanyiiko. Kyagulanyi alaze nga bannamateeka ba Sipapa bwe baagaaniddwa okumulaba mu bbanga lya wiiki ebiri z’amaze mu nkomyomu ngeri yeemu yennyini naye gye yayisaamu abawagizi b’ekibiina kya National Unity Platform. Ono asabye gavumenti okutwala Sipapa mu kkooti kuba wadde abadde abakolako effujjo naye ate eddembe lye nga munnayuganda.       	https://gambuuze.ug/2021/06/30/bobi-wine-museveni-ajja-kubakozesa-amale-abasuulewo-mubuuze-ku-sipapa/
health	Badokita baagala kulambula Buduukulu gye batulugunyiza abantu	  Ekibiina ekigatta badokita mu ggwanga ekya ‘Uganda Medical Association(UMA), kisabye gavumenti ekikkirize okulambula obuduukulu obugambibwa okutulugunyizibwamu abantu okusobola okuwa abalwadde bano obujjanjabi obw’enjawulo eri abo abagambibwa okutulugunyizibwa. Bino babyogedde ku wiikendi nga abasawo bano beegasse ku nsi yonna okuvumirira ab’ebyokwerindaokutulugunyiza abantu. Akulira ekibiina kino ekya UMA, Dr. Samuel Oledo agamba nti okutulugunya abantu bano tekikoma kubateekako biwundu naye bafune ekikyamu ku mutwe ekintu ekitabula eby’obulamu bwabwe era kisobola n’okuvaamu okutabuka omutwe. “Okutulugunyizibwa abantu mu buduukulu wakati wa2012 ne 2016,akakiiko k’eddembe ly’obuntu akaUganda Human Rights Commission (UHRC) baafuna okwemulugunya okusoba mu 1000 nga balumiriza okutulugunyizibwa nga bali mu buduukulu bwa poliisi. Eggwanga bwe lyali mu muggalo gwa COVID-19 akakiiko kano kafuna okwemugulunya kwa bantu 238.(203 basajja ate 35 bakazi ) ku misango gino 150 okwemulugunya kwali ku poliisi150 ate 83 gyali ku UPDF ate emisango 5 gyali ku kitongole ky’amakomera. Oledo asabye abasawo okuvumirira ebikolwa bino, babiwandiikee era babiroope mu b’obuyinza singa bakizuula nti omulwadde gwe bakolako yatulugunyizibwa mu mbeera yonna. “Tuli beetegefu okuyambako abo abatulugunyizibwa era tuli beetegefu n’okuyamba okujjanjaba abo abakyali mu buduukulu nga beetaaga obujjanjabi obwenjawulo nga tubatwalo mu bifo we basobola okubufunira obulungi.” Odole bwe yagasseeko.      	https://gambuuze.ug/2022/02/15/badokita-baagala-kulambula-buduukulu-gye-batulugunyiza-abantu/
religion	Batenderezza emirimu gya Ssaabasumba Yonah Lwanga	 Abakungubazi okuva mu nsonda z’eggwanga ez’enjawulo bakedde ku Eklesia y’Omutukuvu Nicolas e Namung’oona, okwetaba mu kuziika abadde Ssaabasumba w’Abasodokisi Yonah Lwanga eyafa ku ntandikwa y’omwezi guno mu kibuga Athens ekya Buyonaani (Greece). Omukolo gw’okuziika Ssaabasumba Lwanga gwetabiddwakoabanene mu ggwanga nga bano bakulembeddwamuomumyuka w’omukukembeze w’eggwanga, Maj Gen. Jessica Aluponga y’akiikiridde Pulezidenti w’eggwanga, Katikkiro wa Buganda Charles Peter Mayiga, Katikkiro eyawummula Owek. Joseph Mulwanyammuli Ssemwogerere, akulira ekibiina kya NUP, Kyagulanyi Ssentamu Robert, akuuma entebe ya Ssaabasumbaw’essaza ekkulu erya Kampala, OmusumbaPaul Ssemwogerere, Ssaabalabirizi Steven Kaziimba Mugalu. Abalala kubaddeko; akulira olukiiko lw’abeepisikoopi Bishop Anthony Zziwa, akulira oludda oluwabula gavumenti,Owek. Mathias Mpuuga Nsamba,akulira ekibiina Kya ANT, Gen Mugisha Muntu,ababaka baPalamenti ne bannaddiini okuva mu nzikiriza ez’enjawulo. Kululwe, Katikkiro wa Buganda, CharlesPeter Mayiga atenderezza obuvumu Ssaabasumba YonahLwanga bw’abadde nabwo mu kulwanirira eddembe ly’obuntu. “Mu mirimu Ssaabasajja Kabaka gye yankwasa ntambudde bulungi ne Ssaabasumba Yonah Lwanga. Buli lwe wabaddewo ensonga yonna ng’ankubira essimu oba ng’ampandiikira.” Katikkiro Mayiga bw’agasseeko. Katikkiro Mayiga annyonnyodde nti omugenzi abadde ayogera ku bikyamu mu ddoboozi ery’omwanguka era abadde muntu ayagala ennyo abantu era ng’abalwanirira mu mbeera zonna era abadde omusajja omwesimbu n’asaba abalala okumulabirako. Eyakiikiridde Pulezidenti, Jessica Alupoatenderezza enkolagana ebaddewo wakati w’Ekelesia ne gavumentiera ne yeeyama okugitwala mu maaso. Akulira ekibiina kya National Unity Platform (NUP),Robert Kyagulanyi Ssentamu BobiWine mukwogera kwe, ageraageranyizza Ssaabasumba Lwanga ku Ssaabalabirizi Janan Luwumu olwobutekkiriranya; ng’ebikyamu ebikolebwa ku bantu abadde avaayo n’abyogerako kkaati era ono ebigambo bye tebyawukanye n’ebyakulira oludda oluvuganya gavumenti mu Palamenti, Mathias Mpuuga Nsamba. Mu ngeri y’emu, Kyagulanyi asabye abantu okwefumiitiriza ku mukululo Ssaabasumba Lwanga gw’alese. Ssaabasumba Lwanga aziikiddwa mu bitiibwa by’eggwanga ebijjuvuku ssaawa 9 ez’olweggulo era akubiddwa emizinga esatu okusiima emirimu gy’akoledde eggwanga.      	https://gambuuze.ug/2021/09/20/batenderezza-emirimu-gya-ssaabasumba-yonah-lwanga/
politics	Obukulembeze obusosowaza abantu buleeta enkulaakulana – Katikkiro Mayiga	 Katikkiro wa Buganda, Charles Peter Mayiga, ategeezezza nti obukulembeze bukulu nnyo ku buli kibeera kiruubirirwa era singa buteeka essira ku kulembeza abantu busobola bulungi okuleetawo essanyu n’enkulaakulana mu bantu. Bino Kamalabyonna abyogedde atuuza Pulezidenti wa Rotary Club y’e Wobulenzi, Muky. Florence Nassanga Musoke ng’ayita ku mutimbagano gwa ZOOM ku Lwokuna. “Abantu yonna gye tubeera ne bwezibeera ensi bakula, bazing’ama oba badda emabega nga basinziira ku mutindo gw’obukulembeze bwe bafuna oba bwe bagoberera. Rotary ebaddewo emyaka mingi era etutuusizza ku bintu ebirungi bingi kubanga obukulembeze bwe balina bunoonya abo abasinga okuba n’obusobozi.” Owek. Mayiga bw’agambye. Owek. Mayiga asiimye obukulembeze bwa bwa Rotary olw’okusosowaza abantu mu buli kye bakola naddala nga batandikira ku bintu ng’ebyobulamu, amazzi, okuzzaawo obutonde bw’ensi wamu n’okudduukirira abantu ab’enjawulo. Kamalabyonna alabudde ku muze gw’abantu okwagala okutandikira ku binene n’asaba bayigire ku Rotary kuba ebintu ebitono bye bakola bibatuusa ku buwanguzi era nga ne lwe bavuddeyo okukola ebintu ebinene nabyo babiggusa. Ono asiimye Pulezidenti omuggya, Nassanga Musoke, olw’okubeera omukozi eri eklezia, Obwakabaka n’eggwanga era omumalirivu buli lwabaako kyasazeewo okukola. Mu kwogera kwe, Pulezidenti wa Rotary Club y’e Wobulenzi omuggya, Nassanga Musoke aweze okwogera okutwala ekibiina kino mu maaso era n’asiima Kamalabyonna olw’okukkiriza ne yeetaba ku mukolo guno. Omukolo guno gwetabiddwako Bisoopu Paul Ssemwogerere wamu n’abakungu ab’enjawulo, era nga gukuziddwa mu ngeri ya Ssayansi olw’ekirwadde kya Corona ekiwanise amatanga   	https://gambuuze.ug/2021/06/17/obukulembeze-obusosowaza-abantu-buleeta-enkulaakulana-katikkiro-mayiga/
sports	Nanyondo ayitiddwa okwetaba mu misinde gya Doha Diamond League	Omuddusi w’emisinde Winnie Nanyondo ayitiddwa okwetaba mu mpaka z’ensi yonna eza Doha Diamond League.  Nanyondo nga adduka mmita 800 ye munnayuganda yekka agenda okwetaba mu mbiro zino era ng’agenda kuba alwana okuteekawo likodi empya ku eyo gy’alina ey’okugiddukira eddakiika emu n’obutikitiki 58 awamu n’obutundutundu 63. Ono agenda kuvuganya n’abaddusi abamaanyi mu nsi yonna okuli; Alemu Habit enzaalwa ya Ethiopia, Eunice Jepkoec okuva e Kenya n’Omungereza Oskan Clarke awamu n’abalala. Zino empaka za Doha Diamond League zigenda kubeera za mulundi gwakuna ku kalenda y’empaka zino era ze zigenda okuggalawo ey’omwaka guno. Emizannyo egy’enjawulo mu nsi yonna omuli n’emisinde egyali gyayimirizibwa olw’okutawaanyizibwa embeera y’ekirwadde kya Ssennyiga Corona era kyegijje giddemu okutinta.    	https://gambuuze.ug/2020/09/23/nanyondo-ayitiddwa-okwetaba-mu-misinde-gya-doha-diamond-league/
politics	Katikkiro- Mulonde Abakulembeze Abafaayo Ku Biruma Abantu	  Katikkiro wakati, ku kkono mu suuti, Oweek. Noah Kiyimba at ku ddyo mussuuti Oweek. Mathias Mpuuga  Katikkiro wa Buganda Oweek. Charles Peter Mayiga asabye abantu okulonda abakulembeze abafaayo kubiruma abantu. Bino Katikkiro abyogedde ayogerako ne Bannabuddu abeegattira mu Pewosa, ekibiina ky’obwegassi ekyatandiikibwa leediyo ya Kabaka eya CBS. “Twagala abakulembeze abalimu ensa abagenda okulwanirira omugabo gwaffe; tulina omugabo munene mu Uganda. Bwemubeera eyo, muyimbe ekitiibwa kya Buganda n’oluyimba lwa Uganda. Njagala omukulembeze ayigiriza abantu eby’okukola,” Mayiga bweyagmbye.  Yagasseeko nti bw’oyigiriza abantu okwegatta oba obayigirizza okuvuba era abakola ekyo bebakulembeze abalimu ensa abasobola okulwanirira omugabo gwa Buganda mu Uganda. “Bannabyabufuzi abaagala okulwanirira omugabo gwaffe bajje wano tubawe Pewosa bagende abantu ba Kabaka beegobeko obwavu,” Mayiga bweyagmbye. Mayiga yakubirizza abantu ba Kabaka abaline kyebeekoleddewo okukkiriza babayigireko n’abalala batandike okukola nga bbo.  Katikkiro ku kkono ng’akwasa Bannabuddu certificate  “Kiki ekikugaana okubaako gweweewunaganya naye? Tosobola kudda ku ntikko nga teweewunaganyizza ne banno. Kabaka akuleetedde ekyaffe ekyomunju oyagala bakuwe embuzi n’omuguwa,” Katikkiro bweyagmbye. Ate ye kululwe minisita avunaanyizibwa ku byamawulire Oweek. Noah Kiyimba yeebazizza nnyo Bannabuddu olw’omutima gw’obwegassi. Oweek. Kiyimba yagambye nti Pewosa ekyusizza nnyo embeera z’abantu mu byalo by’e Buddu. “Omuntu alina omutwe nga n’enteekateeka weeri tosobola kukozesa mukisa n’ogenda mu maaso? Ab’e Buddu mutokola bulungi nnyo bwemukulemberamu enteekateeka za Kabaka era temuddirira?” Kiyimba bweyagambye. Kululwe, Ombaka w’ekibuga ky’e Masaka, Mathias Mpuuga Nsamba yeyanzizza Ssaabasajja Kabaka olw’okubayiiyiza nabateerawo CBS ne Pewosa. “Ffe Bannabuduu endagabutonde y’obwegassi yaffe ya nnono,” Mpuuga bweyagambye. Banna Pewosa baakiise embuga n’ettu lya bukkadde musanvu.    	https://gambuuze.ug/2020/07/17/katikkiro-mulonde-abakulembeze-abafaayo-ku-biruma-abantu/
health	Ebbula ly’abasawo lisatizza ab’e Ssembabule	  Ssembabule Abatwala eddwaliro lya Ssembabule Health Centre IV era nga ly’ekkulu mu kitundu kino bali mu kattu olw’ebbula ly’abasawo ku ddwaliro lino ekireetedde abalwadde obutafuna bujjanjabi mu budde. Amyuka akulira eddwaliro, Francis Arinaitwe Amyuka akulira eddwaliro lino, Francis Arinaitwe, akkiriza nti ekizibu ky’abasawo abatono weekiri naye baakituusaayo dda mu Minisitule y’ebyobulamu nebabasuubiza okubongera ku basawo. “Abalwadde baffe beemulugunya nti balwawo nnyo mu ddwaliro naye ekizibu kino kiva ku balwadde abayitirira obungi ate ng’eddwaliro ntono. Eddwaliro lyaffe tulina emirimu mingi ate ng’abasawo batono.” Arinaitwe bw’annyonnyodde. Ono obungi bw’abalwadde abutadde ku muwendo gw’abantu ogweyongedde mu kitundu kino era ng’agamba nti ekiseera kituuse eddwaliro lino lisumusibwe okuteekebwa ku mutendera gwa Hospital kubanga bakola ku ndwadde nnyingi okusinga omutendera gwa Health Centre IV. Arinaitwe annyonnyodde nti bakola buli ekisoboka okulaba nga bamalawo eky’abasawo okwebuzaabuza ku mirimu wamu n’ebigambibwa nti abamu ku basawo baggya ku balwadde ssente naye tebannafuna bujulizi bwonna. Kino kiddiridde abalwadde abawerako okukandaalirira ku ddwaliro lino okutuuka akawungeezi nga tebafunye bujjanjabi kye bagamba nti kibamalira ebiseera ate ng’abamu bava wala. Arinaitwe asabye bannamawogola okugumiikiriza embeera eriwo n’asuubiza nga Minisitule bw’etandise okukola ku kusaba kwabwe. Gyebuvuddeko, abasawo wamu n’abajjanjabi ku ddwaliro lino beekalakaasizza nga bawakanya embeera mwe bakolera n’okuyisibwa obubi ku mirimu n’obutabeera nabikozesebwa.    	https://gambuuze.ug/2020/10/27/ebbula-lyabasawo-lisatizza-abe-ssembabule/
politics	Poliisi yakutte amyuka Bobi Wine n’abawagizi be	  Kampala Poliisi mu disitulikiti y’e Oyam, yakutte n’eggalira omumyuka wa Pulezidenti w’ekibiina kya National Unity Platform (NUP), Dr. Lina Zedriga eggulo ku Lwokuna.  Zedriga yakulemberamu Kyagulanyi ku ntandikwa ya Wiiki eno, okusaggula obululu mu bitundu by’Obukiika Kkono era ng’eggulo ku Lwokuna, baabadde balina okukuba enkung’aana mu disitulikiti okuli; Oyam, Apac wamu ne Lira. Akwatidde ekibiina kya NUP bbendera, Robert Kyagulanyi Ssentamu (Bobi Wine) yategeezezza nti Dr. Zedriga yakwatiddwa ku biragiro by’atwala poliisi mu ttundutundu lino, Paul Nkore ku bigambibwa nti yabadde atisse abantu bangi mu mmotoka ye. Bwe yalabiseeko eri Nnamungi w’omuntu mu Oyam, Kyagulanyi yagambye nti DPC Nkore yabadde tayinza kukyebeera olw’obuwagizi bwe bafunye kwe kusalawo akwate Dr. Zedriga n’abawagizi baabwe. Twakitegeddeko nti Dr. Zedriga yabadde akuumirwa ku poliisi ye Lolo era nga we bwazibidde olunaku lw’eggulo, ng’akyali mu kaduukulu. Kyagulanyi yategeezezza nti kyabadde kikyamu era nga kikwasa ensonyi okuggalira Dr. Zedriga mu kaduukulu akatono ennyo n’abasajja, ekintu ekitakkirizibwa mu mateeka. Oluvannyuma lw’okulambula n’okugumya Dr. Zedriga, Kyagulanyi yeeyongeddeyo mu disitulikiti y’e Apac gye yakubye olukung’aana lwe olw’okubiri olunaku lw’eggulo. Mu kwogera mu lukung’aana, Kyagulanyi yeeyamye okuddiza abantu b’ekitundu kino ebintu byabwe ebizze binyagibwa mu ntalo era n’asuubiza okukola ku nguudo, obwavu n’okufunira abavubuka b’ekitundu kino emirimu. “Sirina kubuusabuusa nti tugenda kuwangula akalulu kano, kye tubasaba kimu mukuume akalulu kammwe, bwe mumala okulonda temugenderawo waka, musigalewo okutuusa ng’akalulu kammwe bamaze okukabala.” Kyagulanyi bwe yategeezezza. Olunaku lwaleero Kyagulanyi asuubirwa okubeera mu bitundu okuli; Kaabong, Kotido ne Moroto era ng’asaba akalulu akanaamutuusa ku bwapulezidenti.    	https://gambuuze.ug/2020/11/13/poliisi-yakutte-amyuka-bobi-wine-nabawagizi-be/
sports	Uganda ewangudde ekikopo kya CECAFA eky’ Abakyala	   Ttiimu ya Uganda ey’omupiira gw’ebigere ey’abakyala esitukidde mu kikopo kya CECAFA eky’omwaka 2022 bwekubye Burundi ku fayinolo ezannyiddwa ku Lwomukaaga ku kisaawe kya FUFA Technical Centre, Njeru.  Crested Cranes omuzannyo eguwangulidde ku ggoolo 3-1 netwala ekikopo kyaayo ekisookedde ddala mu byafaayo mu mpaka zino.  Ggoolo ezibawanguza ziteebeddwa Sandra Nabweteme eyateebye mu ddakiika 2 ez’ekitundu ekisooka ne Fazila Ikwaput nagattako mu ddakiika ya 43.  Wano Burundi yataamye netandika okukola ennumba mukitundu eky’okubiri era Joelle Bukuru nagiteebera ggoolo olwo negubeera 2-1.  Nabweteme yabongodde ggoolo endala olwo negubeera 3-1 era bwetyo Uganda Crested Cranes nesobola okuwangula ekikopo kino.  Ate Ethiopia yakubye ttiimu ya Tanzania 2-1 nekwata ekifo eky’okubiri era netwala omudaali gw’ekikomo mu mupiira ogwasooseewo.  Abawangudde Engule ez’enjawulo  Omuzannyi asinze banne (MVP)  Fazila Ikwpaut (Uganda)  Asinze okuteeba ggoolo (Top Scorer) Opa Clement (Tanzania)  ne ggoolo 7.  Omukwasi wa ggoolo asinze  – Daisy Nakaziro (Uganda) 	https://gambuuze.ug/2022/06/11/uganda-ewangudde-ekikopo-kya-cecafa-eky-abakyala/
business	Gavumenti eyisizza ebiragiro ebikakali ku Bamusigansimbi abasaba ettaka	  Kampala Minisita w’ebyettaka, Beti Olive Namisango Kamya, ategeezezza nti gavumenti etaddewo ebiragiro ebikakali eri bamusigansimbi abava ebunaayira abaagala okukolera ku ttaka lyayo, kiyambeko okumalawo ababadde balikozesa obubi.  Kamya yategeezezza bannamawulire nti Kabbineeti yakisazeewo nti buli Musigansimbi ava ebweru ng’ayagala okuweebwa ettaka alina okubeera n’obukakafu obulaga nti alina ebitundu 60 ku 100 eza ssente ze yeetaaga okutandika ekkolero oba kkampuni kuno. Ono yalambuludde nti Musigansimbi era alina okubeera n’obukakafu obulaga nti waakiri ebitundu 30 ku buli 100 z’agenda okwewola mu bbanka zigenda kumuyamba kutandika kukola mirimu. Minisita Kamya yagambye nti tewakyali bya bamusigansimbi kukozesa ttaka libaweereddwa okusukka ebbanga lya liizi eribaweereddwa era ng’alina kulikolerako ekyo kyennyini kye yalisabira. Musigansimbi bw’aba ayagala okukozesa ettaka lino okusukka ku bbanga eriba limuweereddwa, alina okusooka okufuna olukkusa okuva mu gavumenti. Mu nkola empya, bbanka zirina okusooka okuwandiikira gavumenti nga zisaba olukkusa oluwa Musigansimbi ssente z’okugula ettaka era nga kino kiri eri gavumenti okukkiriza okusaba kuno oba okugaana nga basinziira ku ngeri gy’aa agobereddemu obukwakkulizo bwa liizi obwamuweebwa. Kamya yalambuluddde nti singa Musigansimbi alemwa okutuukiriza obukwakkulizo, ettaka lijja kuddira bbanka mu mateeka era nga kijja kubeera eri bbanka n’akakiiko k’ebyettaka okunoonya omulala gwe baliwa. Wano Kamya agamba nti enkizo bajja kusooka kugiwa muntu bbanka gw’enaaba ereese. Okusinziira ku Kamya ebiragiro bino bireeteddwa okunyweza ekiragiro ekyayisibwa gavumenti omwaka oguwedde nga bigaana Musigansimbi yenna eyaweebwa ettaka lya gavumenti okulitunda. Minisita Kamya yannyonnyodde nti Bamusigansimbi babadde bayitiridde okutunda ettaka, okuliwaako abalala liizi ate nga n’abamu balitunda awatali kusooka kufuna lukkusa okuva mu gavumenti. Kamya yalabudde Bamusigansimbi abalemedde ku muze guno n’asaba ettaka balikozese okusinziira ku ndagaano ezabaweebwa. Minisita yalaze nti kino kijja kuyamba okwewala bannakigwanyizi abafuna ettaka nga tebalina busobozi kulikozesa awamu n’abo abalifuna nga baagala okubaako be baliguza. Ebiragiro bino ebipya biragira Musigansimbi yenna ayagala ettaka, okuteekayo okusaba kwe mu bbanga lya myezi ebiri era nga bw’aba waakusussa mu budde buno, ekitongole ekivunaanyizibwa ku ttaka lino kirina okunnyonnyolwa. Kamya yategeezezza nti singa Musigansimbi aweebwa ettaka alina okuwandiika mu butongole ng’akkiriza omukisa gw’okutwala ettaka lino, nga kino alina kukikola mu mwezi gumu olwo akakiiko nekamuwa liizi ku ttaka mu bbanga lya wiiki emu. Yeekokkodde nga bwe waliwo abantu ababadde basusse okulya enguzi ku bamusigansimbi nga babasuubiza okubawa ettaka n’alambulula nti ebiragiro ebipya byakukendeeza ku muze guno. Yalabudde nga bwe bagenda okubonereza abanaasangibwa nga ettaka lino balitunda oba okumenya endagaano y’ebyo bye balina okulikolerako nga basazaamu liizi zaabwe.    	https://gambuuze.ug/2020/09/23/gavumenti-eyisizza-ebiragiro-ebikakali-ku-bamusigansimbi-abasaba-ettaka/
politics	Mao agamba bali mu nteeseganya ne NUP okulaba bwe banunula eggwanga	   Kampala Ssenkaggale w’ekibiina kya Democratic Party(DP), Nobert Mao, agamba atuukiridde akulira ekibiina kya National Unity Platform (NUP), Robert Kyagulanyi Ssentamu amanyiddwa nga Bobi Wine okulaba bwe basobola okuddamu okukolagana. Mao yategeezezza nti basazeewo okuteeka obutakkaanya bwabwe wabbali beegatte basobole okutwala mu maaso olutalo lw’okununula eggwanga okuva mu mikono gya National Resistance Movement (NRM). “Tugenda kusisinkana abakulira NUP nga DP okulaba bwe tusobola okuddamu okukolagana mu kiseera kino ng’akalulu kawedde.” Mao bw’agambye. Bino Mao yabyogeredde mu nsisinkano n’abakungu b’ekibiina kya  ‘Women’s Situation’ wano mu Kampala. Mao y’omu ku baavuganya mu kalulu akawedde aka 2021, akaawangulwa Pulezidenti Yoweri Kaguta Museveni. Kinajjukirwa nti nga tusemberera akalulu abamu ku babaka abaali mu DP 21, baagiddukamu ne beegatta ku kibiina kya Bobi Wine ekya NUP era ku nsonga eno Mao yayogera biwanvu. Ababaka bano Mao yabayita emmome ezaali zitwaliddwa omuyaga nga zaali zaakusigala ku lubalama oluvannyuma lw’omuyaga gwa ‘People Power okuyita.’ Guno si gwe mulundi ogwali gusoose Kyagulanyi obutakwatagana na Mao, bwe yali agenda okuvuganya ku bubaka bwa Kyaddondo East mu 2017, Kyagulanyi yagenda mu DP emuwe kkaadi wabula n’egaana. Bwe twali tugenda mu kalulu ka 2021, Bobi Wine ne bannabyabufuzi abalala baali baagala omuntu omu y’abeera asimbibwawo ku bwapulezidenti era nga Gen. Mugisha Muntu ne Henry Tumukunde ekiteeso baakiwagira.  Wabula FDC ne DP baakigaana era tekyakola, kati tekimanyise oba Mao kyagezaako okuddamu okuzimba okukolera awamu kinaasobola okutuukirira. Mao era agamba nti ekiseera kituuse akulira akakiiko ka Palamenti ak’eddembe ly’obuntu abeere wa ludda oluvuganya kuba eno y’engeri esobola okukuuma eddembe lya bannansi kuba gavumenti y’ensinga okulityoboola.      	https://gambuuze.ug/2021/04/29/8796/
health	Abasawo e Mukono beekalakaasizza lwa musaala	  Mukono Abalwadde abasoba mu 200 bakonkomalidde ku ddwaliro lya Mukono General Hospital oluvannyuma lw’abasawo okwediima ku Lwokuna nga bagamba nti, tebannafuna musaala gwabwe ate nga tebalina nabikozesebwa. Abamu ku balwadde nga basobeddwa Bano okwekalakaasa kiddiridde munnaabwe, William Mule, okufa ekirwadde kya Ssennyiga Corona olunaku lw’eggulo ng’aggyibwa e Kiruddu okutwalibwa mu ddwaliro ly’e Mulago. Abasawo bategeezezza nti tebakyasobola kukola ku balwadde nga tebalina bikozesebwa kuba kiteeka obulamu bwabwe buli mu matigga. Bano abagaanye okubatuukiriza amannya, bagamba nti Disitulikiti eruddewo okubawa omusaala gwabwe ate ng’abasawo abalala mu kitundu kino baamala dda okusasulwa. Akulira eddwaliro lya Mukono General Hospital, Geoffrey Kasirye, agambye nti ekizibu ky’emisaala okulwayo kyava ku kukyusa bukulembeze okuva mu Munisipaali okudda ku Disitulikiti. Akkiriza nga bwe balina obuzibu bw’ebikozesebwa ate ng’abasawo balina okwekuuma kubanga bye baali baagula byaggwaawo. Wabula ategeezezza nti ali mu kwogerezeganya nabo badde ku mirimu. Akulira abakozi ku Disitulikiti eno, Steven Mulindwa agambye nti bafuna ebikozesebwa wadde nga bibeera bitono n’asaba abasawo okukozesa ebiriwo bajjanjabe abalwadde.    	https://gambuuze.ug/2020/10/29/abasawo-e-mukono-beekalakaasizza-lwa-musaala/
politics	Abakulembeze ba NRM be bavuddeko abavubuka okwegatta ku Bobi Wine – Museveni	   Ssentebe w’ekibiina kya National Resistance Movement (NRM) era Pulezidenti Yoweri Kaguta Museveni atabukidde abakulembeze mu kibiina, nti bano be balese abavubuka okwegatta ku kibiina kya National Unity Platform (NUP) ekikulemberwa Robert Kyagulanyi aka Bobi Wine. Okulya mu ttama, Museveni abadde ayogerera mu Lusirika ku ttendekero ly’ebufuzi n’obukulembeze e Kyankwanzi. Museveni agamba nti wadde gavumenti ye ekoze buli kimu n’eteekawo enteekateeka okuyamba abantu naye abakulembeze balemeddwa okuziteeka mu nkola, ekireetedde abantu okukyawa gavumenti. “Ebimu ku bizibu bye tulina mu bitundu nga Kampala biva ku bakulembeze baffe. Twaleeta  enkola  bonnabasome eya UPE ne USE wabula abakulembeze balemwa okugiteeka mu nkola.  Twaleeta UPE naye abakulira amasomero bakyajja ku bayizi ssente kyokka abakulembeze tebakyogerako olw’okutya okubanyiiza. Abamu ku bayizi abava mu masomero be batandise okwegatta ku NUP.” Museveni bw’annyonnyodde aba NRM. Museveni akakasizza nti ku mulundi guno balina okukkaanya omuntu yenna anaalemerera okuteeka enteekateeka za gavumenti mu nkola alina okubaviira. Pulezidenti Museveni abagambye nti ku mulundi guno ababaka ba NRM balina okumanya ebigendererwa by’ekibiina era balabe bwe basobola okubituukiriza. Abawadde amagezi bave mu kugezaako okwerungiya, okusaba n’okusiiba ku nnyimbe naye bakolere abalonzi baabwe. “Be muddidde mu bigere, baali balowooza nti obukulembeze kubeera na linnya ddungi ne basalawo okumala obudde mu kuziika wamu n’okutuula mu kkanisa olunaku lulamba ne balemwa n’okuwaayo. Bwe munaabikola nammwe mugenda kulemwa kuba abantu banoonya basobola kumala bizibu byabwe, bwe munaalemererwa okumala ebizibu byabwe bajja baddukako.” Museveni bw’awabudde. Museveni annyonnyodde nti wadde ababaka ba NRM enfunda nnyingi abawadde amagezi okufaayo ku bantu naye balemeddwa okugagenderako kyokka we bazuukukidde nga buyise. E Kyankwanzi waliwo ababaka abalonde ababaka 243 aba NRM, olukiiko olufuzi olw’ekibiina wamu n’ababaka mu Palamenti y’omukago gwa Africa era bakubangula okumala wiiki ssatu nnamba. Ssaabawandiisi wa NRM, Justine Kasule Lumumba, agamba nti ekigendererwa ky’Olusirika luno kwe kulaba nti ababaka bano bategeera endowooza z’ekibiina ezisobola okukulaakulanya bannayuganda.      	https://gambuuze.ug/2021/04/15/abakulembeze-ba-nrm-be-bavuddeko-abavubuka-okwegatta-ku-bobi-wine-museveni/
politics	Akakiiko k’ebyokulonda kongezzaayo ennaku z’okwewandiisa	 Akakiiko k’ebyokulonda kongezzaayo ennaku z’okwewandiisi eri abo abaagala okwesimbawo ku bwa pulezidenti okuva nga August 12 ppaka mu wiiki esooka eya October.  Bino byalangiriddwa akulira akakiiko k’ebyokulonda omulamuzi Simon Byabakama bweyabadde asisinkanyeemu akakiiko ka palamenti akakola ku by’amateeka.  Kyokka ennaku z’okulonderako abakiikirira abalema, abakadde n’abavubuka zo tezaakyusiddwa nga zino zaakubaawo wakati wa 6 ne 10 og’okuna wamu ne gavumenti ez’ebintundu wakati wa 27-28, og’omusanvu 2020.  Wiiki ewedde akakiiko ka palamenti kano era kaali kasazeewo okukyusa ennaku z’okwewandiisizaako nga bagamba nti tebalina ssente z’akunonya bululu.  Mu kulonda kwa 2016 okwewandiisa kwaliwo wakati w’og’omwenda n’ogwekkumi nagumu 2015.  Akulira akakiiko kano Jacob Oboth yasiimye akakiiko k’ebyokulonda olw’okukyusa ennaku zino.        	https://gambuuze.ug/2020/02/25/akakiiko-kebyokulonda-kongezzaayo-ennaku-zokwewandiisa/
politics	NUP si kibiina kya bakireereese nti kimala gagoberera buli kimu – Owek. Mpuuga	 Amyuka Pulezidenti w’ekibiina kya National Unity Platform (NUP) era akulira oludda oluwabula gavumenti mu Palamenti, Owek. Mathais Mpuuga Nsamba, ategeezezza nti ekibiina kya NUP si kyabakireereese nti bajja kumala gagoberera buli kimu awatali kusooka kwebuuza na kubikubamu ttooci, kuba balina ebigendererwa n’emiramwa kwe bakitambuliza. Okwogera bino, Owek. Mpuuga abadde ayogerako bannamawulire ku Lwokuna e Kyengera ku nsonga lwaki ekibiina kya NUP kikyalemeddwa okwegatta ku mukago gwaIPOD ogutaba ebibiina ebirina ababaka mu Palamenti. “NUP si kibiina kyabakireereese, tulina olugendo lwe tutambulira era olugendo olwo lulina ebigendererwa. Era buli mutendera gwe tutuukako twebuuza oba nga tutambudde bulungi, tuwenyegera, tubeteggera, tuli kuki, tuba tulina okutambula n’omulamwa. Ensonga ya IPOD tetugirinako buzibu kukolagana na kuwuliziganya kubanga eggwanga si lyaffe, eggwanga lya ffenna?” Owek. Mpuuga bw’agambye. Owek. Mpuuga annyonnyodde nti wadde ekirowoozo kya IPOD kyaleetebwa abagabi b’obuyambi olw’obuzibu bw’okusika omuguwa n’okulyang’ana okwali mu ggwanga, naye kati yafuna ekizibu kuba waliwo abalowooza nti mukisa okufaananya bannaabwe be bavuganya nabo ng’abatalina makulu nga tewali mwagaanya kuteeka biteesebwako mu nkola. Omubaka Mpuuga agasseeko nti wadde IPOD yalina obuvunaanyizibwa okulaba ng’okulonda tekubeeramu butabanguko, okulaba ng’ebibiina by’obufuzi bifuna ssente ssaako n’okusomesa abantu awamu n’okulaba ng’akakiiko k’ebyokulonda tekaba na kyekubiira naye ku bino byonna tewali kyakolebwa. Ono agamba nti wadde ebibiina by’obufuzi bingi mu ggwanga era buli ludda lulina bwe lwagala eggwanga litambule naye waliwo empagi eziyimirirako eggwanga ezitalina kukyuka awatali ku kufaayo ani alina obuyinza, kuba bino bikkaanyizibwako ng’eggwanga. Owek. Mpuuga agamba nti okwegatta ku IPOD, baagala abantu abakwatibwa olw’ebyobufuzi basooke bayimbulwe awatali bukwakkulizo ku mbeera y’ebyokwerinda eri mu ggwanga, Owek. Mpuuga annyonnyodde nti ebiriwo tebiraga butebenkevu era nga waliwo n’abamenyi b’amateeka abatambulira mu by’obufuzi bya Uganda ebyakireebereebe,, n’asaba buli omu afune obuvunaanyizibwa yeekuume era yeekengere.      	https://gambuuze.ug/2021/10/21/nup-si-kibiina-kya-bakireereese-nti-kimala-gagoberera-buli-kimu-owek-mpuuga/
business	Emmotoka ya Bobi Wine  empya yandigenda, Kkooti ekkiriza URA okuddamu okugyekebejja	  Kampala Emmotoka y’akulira ekibiina kya National Unity Platform, Robert Kyagulanyi, amanyiddwa nga Bobi Wine etayitamu masasi, byonoonese oluvannyuma lwa kkooti okugaana okuyisa ekiragiro ekigaana ekitongole ky’emisolo ekya URA okuddamu okugyekebejja nga bwe yali asabye. Bobi Wine yali yaddukira mu kkooti ng’asaba eyimirize ekitongole kya URA okuddamu okwekebejja emmotoka ye ng’agamba nti yagifuna mu mateeka era n’asasula emisolo gyonna egiragirwa mu mateeka era ne bagimuwa. Kino kyaddirira Kamisona wa URA akola ku kuyingiza ebintu mu ggwanga, Abel Kagumire, okuwandiikira Kyagulanyi ng’amutegeeza nti emmotoka eno bagyetaaga okuddamu okugyekebejja n’okakasa oba yasasula emisolo mu butuufu bwaggyo.  Okusinziira ku Kagumire, emmotoka eno bwe yali eyingizibwa mu ggwanga baagiwandiika ng’eyabulijjo era balowooza nti emisolo gye yasasula giri wansi bwe kiba kituufu nti teyitamu masasi. Olwaleero Omulamuzi wa kkooti enkulu etawulula enkaayana agaanye okuyimiriza URA ng’agamba nti ensonga munnamateeka wa Kyagulanyi z’awa tezimatiza. Omulamuzi Baguma ategeezezza nti okuwa ekiragiro nga Kyagulanyi ky’asaba, omuwaabi alina okukakasa kkooti nti ajja kufiirizibwa nnyo oba okukosebwa singa kibeera tekiweereddwa. “Okusinziira ku munnamateeka w’omuwaabi, ky’asinze okweraliikirira mu kuzzaayo emmotoka eno yeekebejjebwe kwe kuba nti omuwaabi gy’akozesa era yagifuna lwa byakwerinda bye.  Naye kkooti eno tematidde na nsonga ezo,” Omulamuzi Baguma bw’agambye. Omulamuzi Baguma agasseeko nti olw’okuba oludda oluwaabi lwalemeddwa okukakasa kkooti nti emmotoka eno bweddayo ajja kufiirizibwa oba okufuna obuvune obwamanyi okusaba kwe akugobye. Kati kino kitegeeza nti singa Kyagulanyi alemwa okutwetwalirayo emmotoka ku URA, ekitongole kigenda kuginona mu maka ge kisobole okuddamu okugyekenneenya nga kkooti bw’eragidde. Akalippo akalala ak’olekedde Kyagulanyi kwe kubeera nti emmotoka ezitayitamu masasi tezimala gayingizibwa mu ggwanga era  omuntu okugireeta alina kusooka kufuna lukusa okuva mu ggye lya UPDF, ekintu Kyagulanyi kyataakola. “Emmotoka ezitayitamu masasi tezimala gayingizibwa era amateeka tegakkiriza okutuusa ng’ofunye olukusa okuva mu UPDF era kyandigwanidde omukulu Kyagulanyi okukolagana obulungi ne URA okumalawo okusika omuguwa ku nsonga eno.” Ekitongole kya URA bwe kyategeeza.      	https://gambuuze.ug/2021/04/06/emmotoka-ya-bobi-wine-empya-yandigenda-kkooti-ekkiriza-ura-okuddamu-okugyekebejja/
business	Museveni n’ Ababaka ba NRM bakkaanyizza okuddamu okwetegereza endagaano y’Emmwaanyi	 Pulezidenti Yoweri Museveni n’Ababaka b’ekibiina kya NRM mu Palamenti bakkiriziganyizza okuddamu beekenneeye endagaano gavumenti gy’eyakola n’ Omuyitale omwali obukwakkulizo obumusonyiwa omusolo okumala emyaka 10 wamu n’okubeera nti ye yekka avunaanyizibwa ku kugula n’okutunda emmwaanyi. Ssaabawolereza wa gavumenti, Kiryowa Kiwanuka era akulira abawi b’amagezi eri gavumenti era omu ku bateeka emikono ku ndagaano eno n’omuzungu Enrica Pinetti owa kampuni ya ‘Uganda Vinci Coffee Company (UVCC)’, eggulo yategeezezza nti talaba kikyamu mu ndagaano eno. Olunaku lw’eggulo Pulezidenti Museveni era ssentebe w’ekibiina kya NRM yayise olukiiko lw’ akabondo k’ekibiina ku kisaawe e Kololo okubaako ensonga enkulu zebateesaako omuli obutabanguko obuli e Karamoja, ebikwekweto bya UPDF ku bayeekera ba ADF ebigenda mu maaso e Congo awamu n’endagaano y’emmwaanyi ewakanyiziddwa, Obwakabaka bwa Buganda, abamu ku baminisita be, ababaka awamu n’abantu abali mu mulimu guno ogw’emmwaanyi. Minisita w’ebyobulimi Frank Tumwebaze nga yavunaanyizibwa obuterevu ku mmwaanyi yavaayo nategeeza ensi nga ayita ku mukutu gwe ogwa Twitter nga bw’atalina kyamanyi ku ndagaano eno era n’asaba bannamawulire obutamubuuza bigikwatako. Omulala ye Minisita omubeezi ow’ebyokusiga ensimbi mu ggwanga, Evelyn Anite nga nayo yavaayo nategeeza nga bwatamanyi bulungi bikwata ku ndagaano eno, kino kyaddirira olukiiko olwali lukubirizibwa Ssaabaminisita Robinah Nabbanja eno nayo baminisita abamu bavaayo okuwakanya obumu ku buwaayiro mu ndagaano eno. Endagaano esonyiwa kkampuni eno eya UVCC ebbanga lya myaka 10 nga tesasula musolo, ettaka ery’obwerere eriwera yiika 25 e Namanve mu kibangirizi kya makolero, amasanyalaze n’amazzi ku ssente ezawansi. Obuwaayiro buno bwebumu n’akakiiko ka Palamenti ak’ebyobusuubuzi bwe kaatandise edda okunoonyerezaako Mu lukiiko olwatudde eggulo, ensonda zigamba nti Pulezidenti Museveni yasabye ababaka okwekenneenya obulungi endagaano eno kuba egenda kwongera ku ssente Uganda zefuna mu mmwaanyi kiyambe eby’enfuna okweyimirizaawo ekintu ky’abadde alwanako okuva lweyajja mu buyinza. “Museveni alabudde ababaka okukomya okwogera ku nsonga nga tebannafuna mawulire matuufu kuba NRM kyeyalwanirira kwekusitula ebyenfuna bya bannayuganda era ajja kufaafaagana n’omuntu yenna eyeekiiika mu kkubo lye,” Omu ku babaka abeetabye mu lukiiko luno bwe yagambye. Okusinziira ku babaka ababadde mu lukiiko luno, Museveni yabasabye bawagire endagaano eno naye oluvannyuma lw’abamu okuwakanya obuwaayiro obulimu yasabye Ssaabawolereza Kiryowa okutunula mwebyo byebatakaanya nabyo. Wabula Kiryowa agamba nti wadde ababaka balemeddwa okukaanya ne Pulezidenti ku nsonga eno naye mu ndaba ye, endagaano eno tewa muzungu ono kuba nga yavunaanyizibwa yekka ku mmwaanyi nga ababaka bwe bagamba. Omubaka w’ekitundu kya Elgon, Gerald Nangoli yannyonnyodde nti bakaanyiza nti endagaano eno erimu ebirumira era tesobola kukolera balimi bweba esigadde nga bweri. Omwogezi w’akabondo kano, Bradon Kintu yakakasizza nti eby’okwagazisa abantu endagaano eno bakyabiwumuzaamu nga bwebalinda ttiimu y’abakugu eyateereddwawo okwekenneenya endagaano eno.           	https://gambuuze.ug/2022/04/27/museveni-n-ababaka-ba-nrm-bakkaanyizza-okuddamu-okwetegereza-endagaano-yemmwaanyi/
politics	Minisita Ssekabembe alabudde abavubuka ku kuzannyisa obukulembeze	 Bulemeezi Minisita w’abavubuka, ebyemizannyo n’okwewumumuza mu Buganda, Owek. Henry Moses Sekabembe kiberu, alabudde abavubuka mu Buganda naddala mu ssaza ly’e Bulemeezi ku kabi akali mu kuzannyisa obukulembeze nga balonda abantu abataliimu nsa. Minisita Ssekabembe nga ali nabamu ku bavubuka abeetabye mu musomo Owek. Ssekabembe okulabula kuno akukoledde ku kitebe ky’essaza e Bbowa mu disitulikiti y’e Luweero leero ku Lwomukaaga bw’abadde ababangula ku kunyweza n’okutumbula embeera n’obukulembeze bw’abavubuka mu kitundu kino. Minisita Ssekabembe agambye nti wakati ng’abavubuka bakyasaagira mu bukulembeze, beerabidde nti obulamu bwabwe kwe bwesigamye n’abasaba beegendereze abantu be balonda okubakulembera. Abasabye ku mitendera gyonna basoosowaze abaana enzaalwa z’ebitundu era abafaayo ku nsonga za Buganda, kubanga bano be bamanyi ebizibu by’ebitundu bino era abajja okubirwanirira. Minisita Kiberu akyukidde abeesimbyewo n’abasaba okuwa abavubuka ebintu ebibagasiza awamu okusinga okubagulira omwenge n’okubawa ebintu omutali makulu, ekintu ekyongedde okuttattana embeera zaabwe. Ssekabembe asabye abavubuka okukomya okwekubagiza, bekkiririzeemu kibayambe okukyusa endowooza n’embeera zaabwe ko n’okuteekateeka obulamu bwabwe n’abaana baabwe, basobole okubweyagaliramu. Ono abawadde amagezi okuzimba obukulembeze okuva ku ssaza okutuuka wansi ku byalo kiyanguye entambuza y’emirimu mu ssaza lino era n’abasaba okukola ebibiina eby’obwegassi kibayambe okutereka akatono ke bafuna ate bakasige. Kkangaawo Ronald Mulondo asinzidde wano n’asaba abavubuka okukomya obutiitiizi naye bawase, kibayambe okwezimba kubanga omusajja akula buvunaanyizibwa. Omukolo guno, gwetabiddwako abeebitiibwa omuli ssentebe w’olukiiko olufuga ebibiina by’abavubuka mu Buganda, Owek. Yozefu Balikuddembe Senkuusi, akulira abavubuka mu ssaza ly’eklezia erya Kasana- Luweero, Fr Bonny Ssenteza, olukiiko lw’abavubuka olw’essaza, olukiiko lw’essaza olukulu n’abamagombolola.    	https://gambuuze.ug/2020/10/31/minisita-ssekabembe-alabudde-abavubuka-ku-kuzannyisa-obukulembeze/
sports	Gomba esitukidde mu kikopo ky’Amasaza ekya 2020, ekubye Buddu 3-1	 Ttiimu y’essaza lya Gomba ey’omupiira emanyiddwa nga Gomba Lions ekoze ebyafaayo bw’esitukidde mu kikopo ky’omwaka 2020 oluvannyuma lw’okukuba ttiimu ya Buddu ku mutendera gwa fayinolo ggoolo 3-1 wali ku kisaawe kya St. Mary’s Stadium ekisangibwa e Kitende. Katikkiro Charles Peter Mayiga nga akwasa Kapiteeni wa Gomba ekikopo Gomba ekikopo kino ekiwangudde mulundi gwakutaano bw’etyo n’ewangula ekikopo, emidaali gya zzaabu awamu ne ssente obukadde 12. Omupiira guno ogunyumidde abalabi nga gubadde gulagibwa butereevu ku BBS Terefayina, gwatandikidde mu ggiya era ggoolo ya Gomba eyasoose yagifunye mu ddakiika eyookubiri mu kitundu ky’omuzannyo ekyasoose ng’eno yateebeddwa Bbaale Charles. Omusambi Ezra Namasa y’asobodde okufunira Buddu ggoolo ey’ekyenkanyi ne gubeera 1-1 wabula tewayise ddakiika ziwera, Gomba n’eteeba eyookubiri ng’eyita mu musambi George Kaddu. Mu kitundu kye kimu ekisooka nga Buddu ekyanoonya ey’ekyenkanyi, muzannyi Gift Fred yafunidde Gomba ggoolo eyookusatu olwo embeera n’etabukira bannabuddu. Ekitundu ekyokubiri kyagenze mu maaso naye nga temuli nnumba z’amaanyi era bw’egutyo omupiira ne guggwa nga guli 3-1. Katikkiro Charles Peter Mayiga asiimye Gomba olw’okwolesa omutindo omulungi era ne yeebaza ne Buddu olw’okulwana okutuuka ku mpaka zino. Owek. Mayiga agambye nti Ssaabasajja Kabaka yeebazizza abategesi b’empaka zino okuli abavujjirizi okuli; Airtel, Centenary Bbanka, FUFA awamu n’abalala. Gomba eweereddwa obukadde bwa Ssiringi 12 ate Buddu n’efuna obukadde 9, ttiimu ya Busiro ekutte ekyokusatu efunye obukadde 7 olwo yo Bulemeezi ekutte ekyokuna n’efuna obukadde 5.  	https://gambuuze.ug/2021/03/06/gomba-esitukidde-mu-kikopo-kyamasaza-ekya-2020-ekubye-buddu-3-1/
business	Omuliro gusaanyizzaawo bya bukadde ku Royal Foam e Kyambogo	  Kampala Nnabambula w’omuliro asaanyizzaawo emifaliso wamu n’ebintu ebirala ebibalirirwamu obukadde n’obukadde bwa ssente. Abazinnyamooto nga bagezaako okuzikiza omuliro Ekiviiriddeko omuliro guno oguleesewo akasattiro mu bitundu bya Bbanda, Kyambogo ne Kireka, tekimanyibwa wadde ng’abatuuze balumiriza nti gwatandise ku ssaawa nga 7 ez’ekiro mu kiro ekyakeesezza olwaleero. Bagattako nti balengedde enkoomi y’omukka ng’eva mu kimu ku bizimbe ne bamanya nti akabi kagudde. We tukoledde egguliro lino nga poliisi tennalaga oba waliwo abantu abalumiziddwa mu muliro guno. Guno gwe mulundi ogwokusatu ng’ekkolero lino erya Royal Foam mattress likwata omuliro. Mu 2019 omuliro ogwali ogwamaanyi gwaleka gwonoonye ebintu n’abakozi abamu nga balumiziddwa. Ku olwo kigambibwa nti omuliro gwava ku omu ku bakozi eyali ayokya ebyuma ku kkolero lino. Abamu ku batuuze bategeezezza nti walabika waliwo ekkobaane nga beetaaga ab’obuyinza banoonyereze ku nsonga evaako omuliro ku kkolero lino.    	https://gambuuze.ug/2021/01/28/omuliro-gusaanyizzaawo-bya-bukadde-ku-royal-foam-e-kyambogo/
politics	Museveni aleese ‘App’ okuwangulirako akalulu	  Kampala AKALULU ka 2021 katabuse, enjuyi ez’enjawulo buli lumu lusula luyiiya engeri ey’okuwangulamu akalulu kano. Leero alina kkaadi y’ekibiina kya National Resistance Movement (NRM), Yoweri Kaguta Museveni, atongozza ‘App’ etuumiddwa ‘Mzee NALO’ egenda okumwanguyiza okuwangula akalulu kano. Pulezidenti Yoweri Kaguta Museveni nga atongozza ‘App’ Enkola eno ya tekinologiya era nga ‘App’ eno egenda okuyamba okulaga ebintu ebyenjawulo, obuwanguzi wamu n’enkulaakulana ereeteddwa Pulezidenti Museveni mu bbanga lye ly’amazeeko era n’okulaga by’asuubira okukola singa bannansi banaaba bamulonze. Okusinziira ku bakulu mu kibiina kino ‘App’ eno egenda kulaga olugendo lw’ekibiina kya NRM awamu n’enkulaakulana gye kisobodde okutuusa ku Bannayuganda. Enkola eno eya tekinologiya okusinga egenda kutambulira ku ssimu ez’omulembe era ng’egenda kubeerako amawulire agakwata ku by’okwerinda, ebyobulamu, ebyenjigiriza, ebyenfuna, ebyobulimi, enkulaakulana y’ebibuga, ebyatekinologiya, ebyobulambuzi awamu n’ebirala.  ‘App’ eno ezimbiddwa mu nnimi ez’enjawulo ennansi okusobola okutuusa obubaka wansi ku muntu asembayo wansi. Abakoze ‘App’ eno bannyonnyodde nga bwe kuteekeddwako tekinologiya ow’omulembe asobozesa Pulezidenti Museveni okugweyungako n’ayogereganya n’abantu butereevu ku ssaawa eyo nga bamulaba era n’amanya ebirowoozo byabwe. Bwe yabadde atongoza enkola eno, Pulezidenti Museveni yatenderezza obuyiiya bw’abavubuka era n’ategeeza nti gavumenti ye yaakubakwasizaako ng’eyitira mu Minisitule ya tekinologiya kibayambe okwongera okuvumbula eby’omugaso.  Buli kulonda lwe kutuuka Pulezidenti Museveni ajja n’akakodyo akamuyamba okwetunda mu bavubuka ng’emirundi egiyise abadde ayiiya obuyimba obuwerako wabula ku luno yeekutte ku tekinologiya n’essimu za ‘Smart Phone’ okusikiriza abavubuka.    	https://gambuuze.ug/2020/09/29/museveni-aleese-app-okuwangulirako-akalulu/
politics	Amasasi ne ttiyaggaasi ng’abe Mukono baaniriza Kyagulanyi	  Kampala Poliisi e Mukono ekubye ttiyaggaasi n’omukka ogubalagala okugumbulula abawagizi ba munnakibiina kya National Unity Platform, Robert Kyagulanyi Ssentamu, ababadde bamwaniriza mu Mukono. Abamu ku bantu abavuddeyo okwaniriza Kyagulanyi Ssentamu akedde leero ku Mmande okunoonya akalulu mu Mukono ne Buikwe, ayitidde ku luguudo Gayaza -Bugerere ng’agenda e Mukono. Wabula ono bw’atuuse e Nakasajja mu ttawuni, poliisi n’ekuba ttiyaggaasi okugumbulula abantu abakung’aanye mu bungi okwaniriza Kyagulanyi okutuukira ddala mu katawuni e Kalagi. Rev. Peter Bakulaba Mukasa ng’ono ye yeesimbye ku bwassentebe bwa Mukono, ategeezezza nti bategese ebifo mukaaga, Kyagulanyi w’alina okwogererako eri abawagizi be. “Nsaba ab’ebyokwerinda baleme kutabula Mirembe gyaffe, balina kukola kimu kukuuma atukwatidde bbendera n’okulaba ng’atambula bulungi.” Bakaluba bw’agambye. Ebyokwerinda era binywezeddwa mu bifo byonna ebyetoolodde disitulikiti y’e Mukono ne Buikwe era ng’agava e Nakifuma ku kisaawe ky’essaza galaga nga abantu bwe baatandise edda okwesomba okugenda okwerabira ku Kyagulanyi. Omu ku bawagizi ba Kyagulanyi, Solomon Mutumba, ategeezezza nti kibakakatako okwaniriza omuntu wabwe wadde poliisi n’amagye bagezaako okubalemesa naye tekijja kubagaana kuwagira muntu waabwe.    	https://gambuuze.ug/2020/11/30/amasasi-ne-ttiyaggaasi-ngabe-mukono-baaniriza-kyagulanyi/
politics	Aba NUP bataddewo obujjanjabi obusookerwako eri abawagizi abakosebwa	  Kampala Ekibiina kya National Unity Platform (NUP), bataddewo ensawo y’obujjanjabi obusookerwako, okujjanjaba abawagizi abafunye ebisago mu ntabaalo za Pulezidenti w’ekibiina Robert Kyagulanyi Ssentamu (Bobi Wine), zaaliko ng’anoonya okuwangula obwapulezidenti mu kalulu ka 2021. Ssenyonyi y’omu ku bavuna obuvune gyebuvudde nga baagala okugenda e Kamwokya okutongoza Manifesito Bano abeekozeemu akabiina ne bateekawo n’ensawo okuyambako n’ebikozesebwa mu by’obujjanjabi, batandise okukunga abantu okwetooloola eggwanga n’ebunaayira, okuwaayo kye balina, kiyambeko okulabirira bannakibiina abapooca n’ebisago mu malwaliro ag’enjawulo. Dr. Joel Mirembe agambye nti ekirowoozo kino baakifuna nga Kyagulanyi yaakamala okwewandiisa ku bwapulezidenti kubanga bwe baali e Kyambogo n’okutongoza Manifesito e Mbarara, abantu abasoba mu 20 baatuusibwako ebisago ab’ebyokwerinda era ne batwalibwa mu ddwaliro. “Abantu baffe abasoba mu 20 bakoseddwa, waliwo abagenda okufuna obubenje nga butuuseewo, butuusi, waliwo abagenda okufuna ebisago nga bakoseddwa ab’ebyokwerinda, buli alina obuyambi obwa buli ngeri atuyambe kubanga abantu bano tulina okubafaako,” Dr. Mirembe bw’agambye. Oluvannyuma lwa Kyagulanyi okwewandiisa, abawagizi ba Kyagukanyi abawerako baakwatibwa nga mu bano kuliko n’omwogezi w’ekibiina, Joel Ssenyonyi ne Dr. Lina Zedriga, bwe bali bagezaako okugenda e Kamwokya okutongoza Manifesito. Kigambibwa nti waliwo abaalumizibwa nga Kyagulanyi ava okutongoza Manifesito e Mbarara, ku bano kuliko aba ‘Busaabala Best Army’ abawera kkumi n’abaakoonebwa emmotoka ku nkulungo y’e Busega. Dr. Mirembe agamba nti waliwo abali e Mulago mu ddwaliro okuli; Ssewannyana Muhammad n’omulala amanyiddwako erya Ssempijja eyamenyeka okugulu, era nga n’abalala bangi bapooca n’ebisago nga y’ensonga lwaki bataddewo ensawo eno esobole okubayambako. Okusinziira ku Mirembe, ensawo eno ejja kuyambako abawagizi okufuna obujjanjabi kubanga be balinawo kati buli omu yeetaaga ssente ezisoba mu bukadde 10 okufuna obujjanjabi n’okuyimirizaawo amaka gaabwe. Akola nga Minisita w’ebigwa bitalaze mu kibiina kya NUP, Muhammad Sseggirinya, agambye nti batandise okusaba abazirakisa okudduukirira babiri ku bannakibiina abali mu mbeera embi. Kigambibwa nti abawagizi ba Kyagulanyi abawerako mu bitundu by’omu bukiika kkono baalumiziddwa nga poliisi erwanagana nabo okugezaako okubagumbulula e Pakwach, Nebbi, Arua, Kitgum ne Pader. URN    	https://gambuuze.ug/2020/11/12/aba-nup-bataddewo-obujjanjabi-obusookerwako-eri-abawagizi-abakosebwa/
politics	“Tetugenda kukoma kulwanyisa Museveni,” Bobi Wine	 Akulira ekibiina kya National Unity Platform (NUP), Robert Kyagulanyi amanyiddwa nga Bobi Wine alangiridde bw’amaliridde okuggya Pulezidenti Yoweri Kaguta Museveni mu buyinza wadde nga yafiirwa obuwanguzi bwe mu kalulu akawedde aka 2021. Bino Kyagulanyi yabyogeredde Sweden mukibuga Geneva mu lukung’aana lwa ‘Geneva Summit 2022’ ku Lwokusatu olwabadde lukwata ku demokulaasiya n’eddembe ly’obuntu. Mukwogera kwe, Kyagulanyi yagambye nti Pulezidenti Museveni alinyiridde eddembe ly’abantu ebitagambika mu myaka 36 gyamaze mu buyinza. Ono abazungu yabatotoleredde ennaku gyalabye mu bulamu bwe n’ebikolobero ebimukoleddwako abakulu mu gavumenti omubadde, okumutulugunya, okusibwa mu makomera n’okutta abamu ku bawagizi be nga byonna bikoleddwa gavumenti ya Pulezidenti Museveni. “Enkumi n’enkumi z’abantu baffe bawambibwa ab’ebyokwerinda abali batambulira mu mmotoka okutali nnamba zebayita ‘Drone’. Wenjogerera bangi tebaddangamu kulabika ate abalala bali mu makomera olw’okumpagira n’ekibiina kyange,” Kyagulanyi bwe yategeezezza. Kyagulanyi era agamba nti Museveni asusse okufugira Uganda ku mukono gw’ekyuma nga ayungirira bannansi n’abayizi abajaasi era buli amuwakanya asibwa, atulugunyizibwa oba okuttibwa. Bobi Wine agamba nti wadde biri bityo naye olw’obuvumu bw’abawagizi be ekibiina kye kisobodde okufuuka ekyamanyi era kigenda mu maaso n’okuwakanya obufuzi bwa Museveni nakakasa nti ekibiina kye tekigenda kuwummula okutuusa nga kiwangudde entebe y’Obwapulezidenti. “Tetwawanika era tetugenda kuwanika. Sinze nali nvuganya Museveni naye bannansi era kino kyakolebwa omulundi ogusookedde ddala, tewali bya mawanga oba madiini, ffenna twali twogeza eddoboozi limu nti , “People Power is Our Power.” Bobi Wine bwe yannyonnyodde. Olukung’aana luno lwayindidde wansi w’omulamwa, “Engeri y’okuggyako Nnakyemalira” nelukuba ttooci ku ddembe ly’obuntu engeri gyerikwatiddwamu mu nsi ez’enjawulo nekirina okukolebwa okulaba nga lissibwamu ekitiibwa.       	https://gambuuze.ug/2022/04/08/tetugenda-kukoma-kulwanyisa-museveni-bobi-wine/
religion	Kiikino ekituufu ekyasse Ssaabasumba Lwanga	 Ebyafulumiziddwa eddwaliro ekkulu e Mulago ku kyaviiriddeko Ssaabasumba Kizito Lwanga okufa biraga nti ono yafudde mutima oluvannyuma lw’omusuwa okuyingiramu akatole k’omusaayi ne gusirika. Ku Lwomukaaga Ssaabasumba Lwanga yasangiddwa ng’afiiridde mu kisenge kye ekyaleeseewo ebigambo ku kituufu ekyamusse. Ku Mmande akulira eby’obulamu mu ssaza ly’Eklezia erya Kampala, Dr. Andrew Ssekitooleko, yategeezezza abakungubazi nti omugenzi yafunye ekizibu ku mutima. “Okusirika kw’omutima gwe kyavudde ku katole k’omusaayi akayingidde mu gimu ku misuwa ne kalemesa omusaayi okutuuka ku mutima, kino bwekituukawo kitwala eddakiika ssatu ku ttaano ng’omuntu afudde.” Dr. Ssekitooleko bwe yannyonnyodde. Kino kiggyeewo ebigambo n’okuteereza mbi eby’okufa kwa Ssaabasumba birimu omukono gw’omubi. Okusinziira ku Dr. Ssekitooleko, omulambo gwa Ssaabasumba baagukebedde n’abakugu 4 okuva mu ddwaliro e Mulago era nga waabaddewo abooluganda babiri wamu ne badokita abaalondeddwa Eklezia Katolika. Okusinziira ku Dr. Ssekitooleko, Ssaabasumba Lwanga abadde n’obulwadde bw’omutima nga bumutawanya. Bino we bijjidde ng’eyavuganya ku bwapulezidenti, Robert Kyagulanyi Ssentamu, yavuddeyo ku Lwomukaaga  n’agamba nti enfa ya Ssaabasumba eriko ebibuuzo kuba ku Lwokutaano yalabwako ng’ali bulungi. Alipoota y’abakungu kati okukkakkanyizza emitima gy’abantu ku kiki ekituufu ekyavuddeko okufa kwa Ssaabasumba.   	https://gambuuze.ug/2021/04/06/kiikino-ekituufu-ekyasse-ssaabasumba-lwanga/
health	Eddagala erigema Ssennyiga Corona lituuka wiiki eno – Minisitule y’ebyobulamu	 Bya John Ssemakula Kampala Minisitule y’ebyobulamu etegeezezza nti eddagala lya Uganda erigema ekirwadde kya Ssennyiga Corona lituuka wiiki eno ku Lwokutaano. Minisita w’ebyobulamu, Dr. Jane Ruth Aceng y’alangiridde bino leero ku Lwokubiri ng’ayogerako eri bannamawulire, n’agamba nti eddagala erisooka okutuuka liweza ddoozi eziwera 864,000. Minisita Jane Ruth Aceng Okusinziira ku Minisita, okugema ekirwadde kino kujja kutandika ku Lwokusatu nga 10/ March/ 2021 nga baakutandikira ku basawo. Eddagala lino liri wansi wa nkola ya COVAX Initiative ng’ebalirirwamu ddoozi eziwera 3,552,000. Ku ddagala lino, 864,000 bwerituuka ku Lwokutaano eddala eriwera 2,688,000 lyonna lyakubeera wano omwezi gwa June 2021 we gunaatuukira. Okusinziira ku bakugu, Uganda egenda kwetaaga obukadde 45 obw’ eddagala erigema Ssennyiga Corona era lino ligeme abantu abawera obukadde 22 ate eddala liweebwe abanoonyi b’obubuddamu. Minisita Aceng agamba nti mu 2021, Uganda esuubira okufuna ddoozi 17,872,037 ez’eddagala erigema Ssennyiga Corona okuva mu COVAX .    	https://gambuuze.ug/2021/03/02/eddagala-erigema-ssennyiga-corona-lituuka-wiiki-eno-minisitule-yebyobulamu/
politics	Muggyewo obunkenke abantu basobole okukola – Katikkiro Mayiga	 Katikkiro Charles Peter Mayiga ategeezezza nti wadde omwaka gwa 2021 gwetaaga abantu abakozi era abasobola okutetenkanya naye weetaaga okubaawo emirembe n’okuggyawo obunkenke obukyaliwo mu ggwanga. Owek. Mayiga nga atongoza oluwalo lw’omwaka guno Okulabula kuno Mukuumaddamula akuweeredde ku mukolo gw’okutongoza enkola ya Luwalo Lwaffe ey’omwaka 2021olwa leero mu Bulange era bamwanjulidde ebyava mu Luwalo Lwaffe olw’omwaka oguwedde, n’engeri amasaza gye gaakolamu mu nkola eno. “Kiwambabantu oba akendeddemu naye abantu bakyali mu makomera bavundirayo, bakuba n’abantu emiggo egiyitiridde n’abatemulwa bangi. 2021 tunaamutetenkanya tutya ng’ensi ekyalemedde ku bunkenke.” Owek. Mayiga bw’agambye. Owek. Mayiga annyonnyodde nti ebintu byonna ebimalawo emirembe mu ggwanga byetaaga okukoma kuba obukambwe tebusobola kubaako kye buwangula kuba abantu babeera batya omukulembeze okumuwabula w’abeera asobye. Owek. Mayiga era asinzidde ku mukolo guno n’ateeka gavumenti ku nninga eveeyo ennyonnyole lwaki bbizineesi z’abantu ezimu zikyaggaddwa ate endala ne ziggulwa kyokka nga zonna zikung’aanya abantu bangi era nga kisoboka nazo okukola nga zinywezezza ebiragiro bya Ssennyiga Corona. “Ono Dube ayinza okulemwa okugamba abantu nti mwesuule amabanga, nze ssaayansi anemye okugatta obanga abantu bagenda mu kwanjula, ekigaana abantu okugenda mu Katemba kye ki? Bagenda mu Klezia, mu kkanisa gye bali buli wantu.” Owek. Mayiga bw’ategeezezza. Katikkiro Mayiga asabye abantu okusigala nga beekuuma ekirwadde kya Ssennyiga Corona nga bwe balinda gavumenti okuvaayo n’okunnyonnyola ku nsonga eno. Katikkiro Mayiga ategeezezza nti omwaka 2020 gwalimu okusoomooza era emirimu mingi gyakosebwa olwa Ssennyiga Corona eyateeka eggwanga ku muggalo. Owek. Mayiga asiimye abantu ba Ssaabasajja Kabaka abafubye okuwaayo mu kiseera ekizibu. “Bwe twogera ku mwoyo gwa Buganda ogutafa, Oluwalo luggyayo bulungi omulamwa guno.” Owek. Mayiga bw’agambye. Ono asabye abantu obutaganya bibasoomooza kubalemesa kutuukiriza bigendererwa byabwe era n’abasaba okubeera abamalirivu kuba Buganda yeetaaga bantu bamalirivu okusobola okutuuka ku ntikko. Asiimye abaami bakunga abantu okuwaayo Oluwalo. Owek. Mayiga agambye nti bwe wabaawo obuwanguzi abantu ba Buganda kwe balina okutuuka mu mwaka guno ogwa 2021, balina okubeera abatetenkanya. Asabye Abaami ba Kabaka okwongera okulima emmere etundibwa mu butale awamu n’okulima emmwanyi era bagatteko n’okulunda ebinyonyi awamu n’ebisolo. Mukuumaddamula Mayiga ategeezezza nti abaganda beetaaga okwekuumira ku byabwe nga Ssuubiryo Zambogo SACCO era n’abasaba okugula emigabo, bawagire K2, Engule awamu n’ebitongole ebirala eby’Obwakabaka.   	https://gambuuze.ug/2021/03/02/twetaaga-emirembe-nokuggyawo-obukenke-tusobole-okukola-katikkiro-mayiga/
politics	Ssekandi asuubizzza okusigala ng’akolera abantu be	  Buddu Omumyuka w’omukulembeze w’eggwanga, Edward Kiwanuka Ssekandi, asuubizza abantu baabadde akiikiirira aba Bukoto Central nti wadde akalulu kamukubye naye tagenda kubavaamu, waakusigala ng’abakolera wadde tekyali mubaka waabwe. Omumyuka wa Pulezidenti, Edward Kiwanuka Ssekandi Ssekandi bwe yabadde ayogerako eri bannamawulire eggulo ku Ssande, mu Mmisa mu Lutikko e Lubaga, yagambye nti yakkiriza ebyava mu kulonda era n’asiima Katonda olw’obulamu bw’amuwadde era n’akakasa okusigala ng’akolera abantu be. “Katonda ampadde obulamu. Nja kusigala nga nkolera abantu bangi, ebyetaago byabwe bikyaliwo era nja kusigala nga nkola era n’okufuba okulaba ng’abantu bange basigala mu mirembe era baagalane.” Ssekandi bwe yagambye. Ono yalaze nti wadde yawangulwa naye yenyumiriza mu buweereza bw’atuusizza ku bantu ba Bukoto Central era nga waakusigala ng’abakolera kuba ebyetaago by’abantu tebiggwaayo. Ssekandi yasabye Katonda amwongere obulamu asobole okutwala enteekateeka z’alina eri abantu be mu maaso. Kiwanuka Ssekandi abadde mu kifo ky’obubaka bwa Bukoto Central mu Palamenti okuva mu 1994 okutuuka 2021, bwe yawanguddwa munnakibiina kya Democratic Party (DP) Richard Ssebamala. Okusinziira ku byava mu kalulu, ebyalangirirwa akulira akakiiko k’ebyokulonda, Ssebamala yawangula n’obululu 9,916 ate Ssekandi n’akwata ekyokubiri n’obululu 4904.    	https://gambuuze.ug/2021/02/01/ssekandi-asuubizzza-okusigala-ngakolera-abantu-be/
sports	Emizannyo gy’Ebitongole byo bwa Kabaka.	 Ebitongole by’obwaKabaka byetabye mu mizannyo egy’enjawulo wali mu kisaawe e Namboole.  Ekigendererwa gy’emizannyo gino kwekukuuma abakozi b’Obwakabaka nga balamu bulungi, okwewummuza okuva ku mirimu gyebakola egya woofisi ate era n’okusobozesa abakozi bano okumanyigana nga bbo abakozi b’ebitongole bino.  Abamu ku bakozi b’ebitongole by’Obwakabaka nga betegekera emisinde. Emizannyo gino gitegekebwa buli mwaka era nga Minisitule y’ebyemizannyo n’okwewummuza mu Gavumenti y’Emengo ekulemberwa Minisita Henry Sekabembe Kiberu y’ekulemberamu enteekateeka eno.  Ebimu ku bitongole eby’etabye mu mizannyo gino mwabaddemu Administration bano nga bekivunaanyizibwa okulaba entambula y’emirimu mu bwa Kabaka, Buganda Land Board, Namulondo Investments, Lubiri Nabagereka Primary School, Buganda Royal Institute, Majestic Brands n’ebitongole ebirala bingi.  Omumyuka wa Katikkiro asooka Owek. Dr. Hajji Twaha Kawaase yeyabaddewo nga omugenyi omukulu era yebaziza nnyo abategesi b’emizannyo gino n’ategeza nga bwekiri ekirungi abakozi okufunangayo akadde nebawummula okuva ku mirimu gya woofisi ate nebasanyukamu. Era Owek. Kawaase yanyonyodde amakulu g’emizannyo nti ekikulu sikyakugya kusinga, wabula okubeera obumu nga abakozi abakolera obwa Kabaka awamu n’okwongera okumanyigana. Owek. Kawaase yayongedde neyebaza abakozi bonna olw’okujjumbira emizannyo gino era n’okuteekamu obudde bwabwe okujetabamu.  Mumizanyo egy’enjawulo egyakoleddwa mwabaddemu okusamba omupiira gw’ebigere, okudduka emisinde emimpi n’emiwanvu, Okubaka omupiira gwa bakyaala, okusika omugwa, awamu n’emizannyo gy’ebyensanyusa nga okuteeka amazzi mu ccupa.  Abakozi nga bajjuza amazzi mu ccupa nga ogumu ku mizannyo egy’ensanyusa.Abakozi nga badduka emisinde. Emizannyo gyagenze okuggwa nga ekitongole eky’Ettaka ekimanyiddwa nga Buganda Land Board (BLB) ky’ekiridde mu binne wabyo akendo mu mizannyo gyona egya wamu era Owek. Twaha Kawaase yabakwasiza ekikopo.   	https://gambuuze.ug/2019/09/20/emizannyo-gyebitongole-byo-bwa-kabaka/
health	Owek. Kaawaase atongozza nayikondo ezinaawa abantu amazzi amayonjo	 Omumyuka wa Katikkiro Asooka era Minisita w’Obuyiiya n’Enzirukanya y’Emirimu mu Bwakabaka, Owek. Prof. Dr. Twaha Kigongo Kaawaase, atongozza enzizi za nayikondo bbiri mu ggombolola ya Musaale Bulera mu Ssingo wansi w’omukago gwa Wells of Life. Owek. Kaawaase nga atongoza nayikondo Enzizi zino zizimbiddwa wansi w’enteekateeka y’omukago gwa Wells of Life n’Obwakabaka ng’olusooka kuzimbiddwa ku kyalo Nalyamagonja ate olulala ne luzimbibwa e Kisosonkole mu Bulera. “Ku buli bantu 10 b’obala, abantu 4 ku abo tebalina mazzi mayonjo nga bano bakola ebitundu 40 ku 100 eby’abantu bonna mu ggwanga lyonna.” Owek. Kaawaase bw’agambye ng’atongoza enzizi zino leero ku Lwokusatu. Owek. Kaawaase annyonnyodde nti ekizibu ky’amazzi kibasuza tebeebase ng’abantu ba Ssaabasajja Kabaka kuba kino n’ebizibu ebirala tebisosola. Owek Prof. Kaawaase asabye abantu ku bitundu bino okulabirira obulungi enzizi zino zisobole okubagasa era n’asiima Faaza Max Ssekiwala olw’okuyunga Obwakabaka ku ba Wells of Life. Ebiriwo biraga nti ekibiina kino ekya Wells of Life kyakasima enzizi 545 ze zisimiddwa mu ggwanga lyonna ate mu Buganda, enzizi ezitongozeddwa leero ziweze 300. Bo Abaami ba Kabaka abamukulembererako essaza ly’e Ssingo okubadde oweggombolola y’e Bulera ssaako n’Owessaza David Nantajja beebazizza Omutanda olw’okusembereza abantu enteekateeka ezikyusa embeera zaabwe. Oluvannyuma Owek. Kaawaase alambudde olusuku olwasimbibwa ku kigo ky’e Naluggi era n’asimba n’omuti ku ssomero mu kitundu kino. Ate ye bwanamukulu w’ekigo ky’e Naluggi, Rev. Fr. Emmanuel Mugagga, yeebazizza Obwakabaka olw’enteekateeka y’Emmwanyi Terimba n’agamba nti bo tebagisudde muguluka.   	https://gambuuze.ug/2021/02/24/owek-kaawaase-atongozza-nayikondo-ezinaawa-abantu-amazzi-amayonjo/
politics	Bobi Wine alabudde ababaka ba NUP ku butego bwa M7 obwa ssente n’ebifo	  Kampala Pulezidenti w’ekibiina kya National Unity Platform (NUP), Robert Kyagulanyi Ssentamu (Bobi Wine) alabudde abakaka abagendedde ku kkaadi ya NUP okwewala okugwa mubutego bwapulezidenti Museveni obwokuweebwa ebifo ne ssente nga abasaba okumwegattako. Kyagulanyi n’ababaka mu nsisinkano e Magere  Okulabula kuno Kyagulanyi akukoledde mu makaage e Magere bwabadde asisinkanye ababaka ba NUP abayiseemu mubitundu eby’enjawulo olwaleero ku Lwokubiri. “Gavumenti egenda kubawa ssente era nkakasa mwawulidde Pulezidenti Museveni nga yewera okumalawo ekibiina kyaffe. Bagenda kubalonda ku bwaminisita era singa ogaana bajja kukutiisa okukusiba naye mbasaba tuleme kuyiwa bantu baffe,” Kyagulanyi bw’ agambye. Kyagulanyi guno gwe mulundi ogusoose okwogerako ne bannamawulire okuva ku kulonda kwa January 14 lweyasibira ewaka gyabadde okumala ennaku 11 okutuusa eggulo kkooti lweyalagidde abakuumaddembe okumuviira. Bobi Wine ababaka abakuutidde obuteerabira bizibu bya bantu ababalonze era nabategeeza nti balina okulaba nga eddoboozi ly’abantu liwulirwa era oyo yenna anaava ku bantu kyebamutumye yenenyanga yekka. Ono agambye nti ababaka bano balina okukimanya nti balina omulimu nga abavubuka b’omugigi guno okukomya obukulembeze bwa Pulezidenti Museveni baleme kwemalira ku bifo byebawangudde. “Tulina omulimu nga abavubuka b’omugigi guno era mwebaduumizi, njagala buli omu ku mmwe afuuke Kyagulanyi buli wemuli,” Bobi Wine bw’ annyonnyodde. Bano Kyagulanyi yabategeezezza nga bwalina bingi eby’okubagamba nga bannamawulire tebaliiwo. Ku byalangirirwa omulamuzi Byabakama, Kyagulanyi yafuna ebitundu 34% nawangulwa Museveni nebitundu 58%. Ono agambye nti akalulu kano yakawangula era agenda kukozesa amakubo gonna agalagirwa mu mateeka okununula obuwanguzi bwa bannayuganda.    	https://gambuuze.ug/2021/01/26/bobi-wine-alabudde-ababaka-ba-nup-ku-butego-bwa-m7-obwa-ssente-nebifo/
politics	Awulira nga DP emuswaza agifulume – Mao	 Ssenkaggale w’ekibiina kya Democratic Party (DP), azzeemu okulabula bannakibiina abatinkiza n’ebibiina ebirala era n’abawa amagezi nti awulira nga DP emuswaza agifulume nga bukyali. Ssenkaggale wa DP Nobert Mao nga ayanjula  Ssenkubuge eri ekibiina Okulya mu ttama Mao yabadde ku kitebe ky’ekibiina ku Balintuma mu Kampala ku Lwokubiri ng’ayanjulira bannakibiinaCharles James Ssenkubuge agenda okukwata bbendera y’ekibiina ku kifo ky’obwaloodimmeeya. “Bw’oba owulira nga DP ekuswaza, gifulume wabula tojja wano kutugamba mbu amasannyalaze gali mu kibiina bwekiti. Tewagenda kubeerawo kuttira ku liiso, oyo yenna gwe tunaalabako ku kadaala k’ekibiina ekirala tugenda ku mugoberawo agenda ewali omusana.” Mao bwe yannyonnyodde. Mao agambye nti bangi ku bannakibiina baddukira mu bibiina ebirala nga balowooza nti ye wali amasannyalaze aganaabawanguza akalulu naye ng’ekituufu amasannyalaze bagaleka mu DP gye bava. Ono annyonnyodde nti ku mulundi guno tasuubira munnakibiina yenna kuwagira muntu mulala era anaakikola si waakumuttira ku liiso. Mao yagambye nti kisingako okusigala n’abantu abatono okusinga okubeera abangi naye nga mulimu ab’enkwe. Ono yakuutidde Ssenkubuge obeera omumalirivu kuba obuwanguzi bubali mu ttaano era ng’okuva edda ekibuga Kampala kifugibwa kibiina kya DP.Ye eyeegwanyiza obwaloodimmeeya, Charles James Ssenkubuge, yategeezezza nti ekibiina mw’ajjidde kirina emirandira era ng’alinze kimu kukulembera kibuga. Ekibiina kino kisinzidde wano nekinenya poliisi olw’okutulugunya abantu baakyo wakati nga banoonya akalulu okutwala obuyinza mu 2021. Omukolo gwetabiddwako bannakatemba okubadde; Aloysious Matovu Joy, Leilah Kalanzi, Andrew Benon Kibuuka ne bannabyabufuzi abeesimbyewo ku kkaadi y’ekibiina ku bifo ebyenjawulo.     	https://gambuuze.ug/2020/10/07/awulira-nga-dp-emuswaza-agifulume-mao/
religion	Ppaapa Francis alonze Bisoopu Ssemwogerere okubeera omukuumi w’entebe ya Ssaabasumba wa  Kampala	   Lubaga Omutukuvu  Ppaapa Francis alonze Bisoopu w’essaza lya Kasana Luweero, Paul Ssemwogerere okugira ng’akuuma essaza lya Eklezia erya Kampala  okutuusa nga Ssaabasumba omujjuvu alondeddwa. Kino kirangiriddwa omubaka wa Ppaapa mu Uganda, Ssaabasumba Bianco Luigi  ku mukolo gw’okuziika Ssaabasumba Lwanga ogubadde ku Lutikko e Lubaga olunaku lwaleero ku Lwokuna.  Mu bubaka bwe, ono asaasidde Eklezia mu Uganda n’ensi yonna olw’okufiirwa Dr. Cyprian Kizito Lwanga. Okusinziira ku Bianco, Omusumba Ssemwogerere, essaza ly’e Kampala agenda kuliddukanya ku lwa Ppaapa ng’etteeka ly’Eklezia nnamba 371 bwerirambika. Akulira olukiiko lw’Abepisikoopi mu ggwanga, Omusumba Anthony Zziwa, annyonnyodde nti okulondebwa kwa Bisoopu Ssemwogerere mu kifo kino tekulina ngeri yonna gye kukosaamu kifo ky’abaddeko ng’Omusumba w’essaza lya Kasana Luwero. Wabula ono agenda kulembera essaza lino n’okulirambika mu ntambuza y’emirimu okutuusa Ppaapa lw’anaalonda Ssaabasumba omujjuvu. Kino kiddiridde Ssaabasumba Lwanga okufa ku Lwomukaaga oluvannyuma lw’okufuna obuzibu ku mutima era ono baamusanga mu kisenge kye nga yafudde dda.      	https://gambuuze.ug/2021/04/08/ppaapa-francis-alonze-bisoopu-ssemwogerere-okubeera-omukuumi-wentebe-ya-ssaabasumba-wa-kampala/
politics	Ababaka abawanguddwa bakyagaanye okuddayo okumaliriza emirimu	  Kampala Bangi ku babaka bapalamenti abawanguddwa mu kalulu ka 2021 bakyelemye okuddayo mu palamenti okuteesa wadde nga babadde basabiddwa okuddayo bamalirize emirimu. Palamenti nga ejudde ababaka Okunoonyereza okukoleddwa omukutu guno kulaze nga omuwendo gw’ababaka bweguli omutono ennyo era nga kino kyavudde ku babaka kumpi ebitundu 60 ku buli 100 okuwangula mu kalulu era nga ebifo byabwe byatwaliddwa abantu abapya. Ku ntandikwa ya Sabiiti eno, omuwandiisi wa palamenti eno, Jane Kibirige yawandiikira ababaka bonna abatuula ku abatuula ku bukiiko obulondoola ebitongole bya gavumenti nga abasaba okudda nga January 21 ne 22 basobole okumaliriza emirimu naddala egy’okuteekateeka embalirira ya 2021/2022. Olunaku lw’eggulo ku bukiiko 7 obwa Sectoral Committees obwalina okutuula okutwala mu maaso emirimu, kakiiko ka byatekinologiya kokka kekatudde era nga nekukano abantu ababaka basatu bokka bebasobodde okujja nga abalala tebaliiko. Obukiiko obulala obwabadde bulina okutuula tebwasobodde olw’ababaka obutalabikako. Mulutuula lwa palamenti olwawamu olwa sabiiti ewedde, ababaka 186 bokka kwabo 498 abaliyo bebasobodde okweddiza ebifo byabwe ate nga baminisita 21 ebifo byabwe nabo babifiiriddwa. Ekisanja kya palamenti eno ey’e 10 kirina kuggwako mu mwezi gwa May 2021.    	https://gambuuze.ug/2021/01/22/ababaka-abawanguddwa-bakyagaanye-okuddayo-okumaliriza-emirimu/
politics	Palamenti etandise okunoonyereza ku Zaake ku by’okwogera ku kiwambabantu nga tafunye lukusa lwa Sipiika	  Akakiiko ka Palamenti akakola ku kukwasia empisa , eggulo ku Lwokusatu batandise okunoonyereza ku nneeyisa y’omubaka wa Munisipaali ye Mityana, Francis Zaake Butebi olw’okwogera ku kiwambabantu nga tafunye lukusa kuva wa Sipiika nga amateeka bwegalagira. Akakiiko kano katandikidde mu nsisinkano etakkiriziddwamu bannamawulire nebakkaanya ku ngeri gyebagenda okukwatamu ensonga za Zaake okusobola okulaba nti wabaawo obwenkanya ku njuyi zombi. Oluvannyuma lw’ensisinkano eno, Ssentebe w’ Akakiiko kano Abdul Katuntu yalambululidde bannamawulire ku ngeri gyagenda okukwatamu ensonga zino. Okusinziira ku Katuntu, bakwongeramu n’abajulizi era kino kyakutandika ku Lwokubiri lwa wiiki ejja nga bakwebuuza ku bakugu mu bya kkamera za CCTV abali ku Palamenti kwebyo ebyaaliwo ku lunaku olwo. Katuntu agamba nti mu bino byonna, Omubaka Zaake waddebe okubeerawo nga byonna bigenda mu maaso ne bannamateeka be era ajja kuweebwayo omukisa asoye abajulizi ebibuuzo. Ono annyonnyodde nti okunoonyereza n’entuula zonna bigenda kubeera mu lwattu okuggyako ku mutendera gw’okuwandiika alipoota ku byebanaaba bazudde. Kinajjukirwa nti Kamisona wa Palamenti ono Zaake yasindikibwa mu kakiiko akakwasisa amateeka wiiki ewedde oluvannyuma lw’okujeemera amateeka ga Palamenti nasalawo okwogera ku kiwambabantu naddala abawagizi ba NUP ng’ omumyuka wa Sipiika Thomas Tayebwa tamuwadde lukusa.         	https://gambuuze.ug/2022/12/08/palamenti-etandise-okunoonyereza-ku-zaake-ku-byokuyisa-olugaayu-mu-mateeka-agafuga-palamenti/
religion	Katikkiro Mayiga yeebazizza Ssaabasumba  Muzeeyi olw’okutunda Uganda ebunaayira	       Kamalabyonna Charles Peter Mayiga yeebazizza emirimu egikoleddwa Ssaabasumba w’ Ekeresiya yaba Orthodox, Metropolitan Leronymos Muzeeyi olw’okutunda erinnya lya Uganda ebweru awamu n’okutumbula embeera z’abantu munda mu ggwanga. Okwebaza kuno Katikkiro akukoze akyazizza Ssaabasumba, Metropolitan Leronymos Muzeeyi, mu Bulange e Mmengo ku Lwokusatu. “Weebale kutuweesa linnya ddungi e Tanzania kubanga omukulu ono yamala emyaka 25 nga asumba abantu erudda lwe Mwanza , Bukoba. Uganda emirundi mingi bwojogerako bakujuriza bintu bitali birungi, naye bwetufuna omuntu agenze okukola omuli ogw’ekitiibwa ate nagukola nagunoza, eryo erinnya lisukka kuba Orthodox nofuuka omubaka waffe,” Katikkiro Mayiga bw’agambye. Kamalabyonna Mayiga amusabye okukuuma enkolagana y’Obwakabaka n’Ekeresiya kuba yava dda ku mulembe gwa Spartas Ssebanja Mukasa era Ssekabaka Daudi Chwa II n’abawa ne liizi etaalimu bukwakkulizo ku ttaka ly’e Namungoona namusba okukuuma obwasseruganda obwo. Okusinziira ku Katikkiro Mayiga kyamuwendo okulaba nti abantu ab’emirembe egy’enjawulo okuviira ddala emabega nga eddiini zijja kuno baliko abantu abakyatwala obuvunaanyizibwa buno mu maaso okusobola okunyweza n’okukuuma ebyafaayo mu mbala yabyo.  Owek. Mayiga yeebazizza Ekeresiya olw’okutumbula enkulaakulana naddala mu by’omwoyo, ebyenjigiriza n’ebyobulamu kuba bazimbye amalwaliro n’amasomero agawerako. Ono amusabye obuteerabira kulwanirira eddembe ly’obuntu naddala abo abanyigirizibwa nga abamusooka okuli Ssaabasumba Yonah Lwanga ne Ssaabasumba Nankyama bwebaakolanga. Ye Ssaabasumba Muzeeyi ategeezezza nti obukulembeze bwa Katikkiro Mayiga babulaba nga olutindo wakati wabwe ne Buganda era nasaba enkolagana eno egende mu maaso bulijjo.  Ono annyonnyodde nti balina enteekateeka y’okutumbula ebyenjigiriza ebyeddiini n’ensi eri abantu be ggwanga, okwongera obunyisa enjiri awamu n’okutumbula eby’obulamu okuyamba ku bantu ba Ssaabasajja Kabaka nga mu kino bagenda kuzimba eddwaliro ly’ abaana era bakwenyigiramu butereevu okulwanyisa akawuka ka Mukenenya. Ssaabasumba Muzeeyi agamba bakukola nnyo okukubiriza abantu okulima n’okulunda era bagabane obuvunaanyizibwa mukutumbula n’okusomesa obweggasi wonna mu Buganda ne Uganda. Ekeresiya eno ewagidde emirimu gy’Obwakabaka nga bagula satifikeeti ya kakadde kamu era nebawera okutwala enkolagana eno mu maaso.  	https://gambuuze.ug/2022/07/13/katikkiro-mayiga-yeebazizza-ssaabasumba-muzeeyi-olwokutunda-uganda-ebunaayira/
health	Katikkiro Mayiga asabye abantu okuwaayo omusaayi kitaase obulamu	 Bulange Katikkiro wa Buganda, Charles Peter Mayiga, asabye abantu bonna bafeeyo okugaba omusaayi kiyambeko okutaasa obulamu bw’abo abagwetaaga kubanga beeyongera buli kadde. Katikkiro Mayiga nga atongoza Empenduzo y’omusaayi Okusaba kuno Katikkiro Mayiga akukoledde mu Bulange Mmengo olwaleero ku Lwokubiri ng’atongoza kaweefube w’okugaba omusaayi agenda okumala ennaku nnya nnambirira. “Tutaase obulamu ekisookerwako nga tufa kukugaba n’omusaayi ogunaatumala, bwe tunaamala okutaasa obulamu, ebirala binaatwogerwako.” Katikkiro Mayiga bw’asabye. Katikkiro Mayiga asinzidde wano n’atongoza empenduzo (App) eya tekinologiya w’omutimbagano eyakoleddwa ekibiina ekigatta abayindi ekya Indian Association, ng’eno yaakuyamba okumanya ekika ky’omusaayi, agwetaaga n’eddwaliro w’asobola okugufuna mu bwangu. Owek. Mayiga agambye nti obulamu ky’ebyobugagga Katonda kye yawa abantu ekisinga ebirala byonna era n’abasaba okubulabirira obulungi nga balya bulungi n’okwejjanjabya nga balwadde awamu n’okwetangira endwadde ezisoboka nga Siriimu ne Corona. Ono agambye nti wadde bino bisobola okukolebwa naye waliwo ebintu ng’omusaayi abantu bye batalinaako buyinza ate nga bagwetaaga okusigala nga balamu nga gutambuza emmere n’ebirungo omubiri bye guba gwetaaga. Katikkiro abasabye okuyamba abantu ababeera bagwetaaga omuli; abakyala abazaala, abagudde ku bubenje, abalwadde abalina endwadde nga Nnalubiri, Kkookolo awamu n’embeera endala ezeetaaga okuteekebwako omusaayi. Kamalabyonna asabye ebitongole ebyenjawulo mu ggwanga okuvaayo okudduukirira kaweefube ono nga bakwatagana n’ekitongole kya Ssaabasajja Kabaka. Ssenkulu wa Kabaka Foundation, Omukungu Kaggwa Ndagala, ategeezezza nti Obwakabaka bwegatta ku Uganda Red Cross okusobola okuziba eddibu eririwo ku bbula ly’omusaayi ate ng’abagwetaaga bangi era ng’enteekateeka eno yaakumala ennaku nnya (4). Dr. Nazziwa Byabazaire asiimye Obwakabaka olw’okubawa omukisa mu kaseera kano aka Ssennyiga Corona kubanga abantu abagwetaaga buli kadde beeyongera ate nga teriiyo kkolero likola musaayi okuggyako okweyambisa abantu abasobola okugugaba. Kaweefube ono awomeddwamu omutwe ab’ekitongole kya Kabaka Foundation nga bayambibwako aba Indian Association, Mengo Hospital, Uganda Blood Bank ne Uganda Red cross.   	https://gambuuze.ug/2020/10/27/katikkiro-mayiga-asabye-abantu-okuwaayo-omusaayi-kitaase-obulamu/
politics	Eddie Mutwe ne Nubian Li okulonda kubasubye, mu kkooti badda kuwedde	  Masaka Bannakibiina kya National Unity Platform (NUP) okuli; Edward Ssebuufu amanyiddwa nga Eddie Mutwe ne Nubian Li, akalulu ka 2021 bagenda kawulira buwulizi. Eddie Mutwe nga ali mu kkooti gyebuvuddeko Bano n’abalala wadde kkooti e Masaka yasoose kubayimbula ku kakalu kaayo ka mitwalo 20 buli omu oluvannyuma lw’okukwatibwa e Kalangala ne basomebwa emisango gy’okukuma omuliro mu bantu n’okwetaba mu bikolwa ebisaasaanya Ssennyiga Corona. Bwe babadde mu maaso g’Omulamuzi Charles Yeteise, oludda oluwawaabirwa nga lukulembeddwa Fred Musisi lw’ategeezezza nti omusango gwa bano gwabadde gusobola okweyimirirwa ate ng’abasinga babadde mu mbeera mbi nga kigambibwa nti baatulugunyiziddwa nga bali mu kkomera. Era bano omulamuzi yabayimbudde wabula abana ku bano 123 okuli; Eddie Mutwe, Kafuko Stanely ne Kampala Lookman bazzeemu okukwatibwa era ne bazzibwa ku alimanda okutuusa nga January 19 2021. Mutwe ne banne bavunaaniddwa emisango okuli ogw’okwonoona ebintu bya poliisi, okubakuba wamu n’emisango emirala. Wadde nga bannamateeka ba NUP baagezezzaako okubasabira okweyimirirwa wabula tekwasobose. Eggulo we bwazibidde nga NUP yaakasasulako ssente z’abasibe 50 bokka wamu nga kisuubira nti leero ku Lwokubiri n’abalala bajja kuyimbulwa oluvannyuma lw’okutuukiriza obukwakkulizo obwateereddwawo kkooti.    	https://gambuuze.ug/2021/01/05/eddie-mutwe-ne-nubian-li-okulonda-kubasubye-mu-kkooti-badda-kuwedde/
politics	Omubaka wa Busiro North omulonde avunaaniddwa okubba essimu	  Omubaka omulonde owa Busiro North era munnakibiina kya National Unity Platform (NUP), Paul Nsubuga, asimbiddwa mu kkooti n’avunaanibwa omusango gw’okubba essimu ebalirirwamu emitwalo 8 egya Ssiringi. Omubaka Nsubuga nga ali mu kaguli Nsubuga ow’emyaka 29 asimbiddwa mu kkooti ya Buganda Road ey’eddaala erisooka, Doreen kalungi n’avunaanibwa. Wabula ono emisango agyegaanye. Kino kiddiridde poliisi okutegeeza nti yabadde ekutte omubaka Nsubuga oluvannyuma lw’obutambi okusaasaanira omutimbagano obulaga omubaka ono ng’abba essimu ku bamu ku bawala abaali mu dduuka mu Kampala. Oludda oluwaabi lulumiriza nti nga 3/06/2020 Nsubuga omutuuze w’e Nansana mu Wakiso disitulikiti bwe yali e Nakasero ku Ssemaduuka wa Shoprite, yabba essimu y’ekika kya Itel ebalirirwamu emitwalo 8 eyali eya Nicholas Karuhanga. Kkooti era etegeezeddwa nti ku nnaku z’omwezi ze zimu era e Nakasero, Nsubuga yabba ssente obukadde 4 n’ekitundu okuva ku Nicholas Karuhanga. Ono ayimbuddwa ku kakalu ka kkooti ka mitwalo 4 ez’obuliwo ate abamweyimiridde okuli ne Jjajja we, Charles Kasozi ow’emyaka 72, Mmeeya wa Kakiri Town Council ne maama we omuto Santrina Namuli buli omu n’asabibwa akakadde ka ssente ezitali zabuliwo. Ono alagiddwa okudda mu kkooti nga 29/03/2021 okuddamu okuwulira omusango gwe era nga kisuubirwa nti poliisi ejja kuba emalirizza okunnoonyereza ku nsonga ye. .     	https://gambuuze.ug/2021/03/17/omubaka-wa-busiro-north-omulonde-avunaaniddwa-okubba-essimu/
health	Omutanda alagidde abantu okufaayo ennyo ku by’obulamu,  Buganda ezzeemu okukung’aanya omusaayi	        Ssaabasajja Kabaka Ronald Muwenda Mutebi II azzeemu okulagira abantu okufaayo ennyo ku byobulamu nga ku mulundi guno essira balina kuliteeka mu kukuganya musaayi kuba guno tegulina kkolero. Bino bibadde mu bubaka bwatisse Omulangira Crispin Jjunju Kiweewa mu kutongoza okukung’aanya omusaayi mu Buganda ku mukolo oguyindidde e Bulange -Mmengo. “Bannayuganda bonna bakimanye nti buvunaanyizibwa bwabwe okugonjoola ensonga y’ebyobulamu mu ggwanga naddala bwekituuka ku kugaba omusaay. Ensonga eno esoboka bulungi singa abantu bonna basitukiramu okulaga obujjumbize.”  Omutanda asiimye bannaddiini abeenyigidde mu nteekateeka y’okugaba omusaayi olw’okukubiriza abalala awamu n’okwenyigiramu obutereevu nebawaayo okusobola okukola ng’eky’okulabirako eri abalala okukendeeza ku bbula lyagwo. Nnyinimu agamba nti obwetaavu bw’omusaayi tebugwangawo bwatyo nasaba abantu be bonna okwenyigira mu nteekateeka eno basobole okutaasa abalala. Oluvannyuma Omulangira Crispin Jjunju Kiweewa, Ssaabasajja Kabaka Ronald Muwenda Mutebi II atongozza enteekateeka eno ey’omwaka 2023. Bw’abadde ayogera ku nteekateeka eno, Omumyuka asooka owa Katikkiro Owek. Dr. Twaha Kaawaase Kigongo akikaatiriza nti teri muntu agenda kukwatagana n’obwakabaka ayinza kwejjusa neyebaza abali mu nteekateeka eno yokukungaanya omusaayi. Owek. Kaawaase asabye abantu okwemanyiiza okugaba omusaayi kyokka naafalasira abagenda okugukungaanya okuba abeetegefu naddala ku bikozesebwa kuba abantu bannyinimu beetegefu.  Akiikiridde Minisita w’ebyobulamu, Owek. Hajji Amis Kakomo akunze abantu okugaba omusaayi wakati mukukozesa nokulya emmere esobola okukola obulungi mu mibiri okuwa abantu omusaayi mu bungi. Ssentebe wa bboodi y’ekitongole ki Uganda Red Cross Society, Dr. Khalid Kirunda agamba nti omwaka oguwedde bakungaanya unit emitwalo 11,5000 ez’omusaayi kyokka alaze obwenyamivu nti wakyaliwo eddibu ddene okuweza unit emitwalo 45 ezetaagibwa buli mwaka okuwewula ku kizibu kino. Ye akulira Uganda Blood Transfusion Services, Dr. Dorothy Byabazaire Kyeyune yeebazizza abantu abaawulira ekiragiro kya Kabaka nebawaayo omusaayi.  Ku nteekateeka y’omulundi guno, Ssenkulu wa Kabaka Foundation, Omuk. Edward Kaggwa Ndagala yeebazizza bannaddiini olwokwenyigira mu nteekateeka nasaba abantu okukola nga bwebakola omwaka oguwedde nokusingawo. Enteekateeka eno etandikidde mu Kyaddondo era omwami wa kabaka, Owek. Muhammad Magandaazi Musaazi akunze abantu obuteesulirayo gwanaggamba ku nsonga eno naye beenyigiremu. Omukolo guno gwetabiddwako Omumyuka Asooka owa Katikkiro Owek. Dr. Twaha Kaawaase Kigongo, Ssaabawolereza wa Buganda, baminisita, ababaka ba paalamenti Busiro ne Kyaddondo, ba mmeeya, aba boodabooda, abatakisi awamu nabantu abalala.             	https://gambuuze.ug/2023/01/05/omutanda-alagidde-abantu-okufaayo-ennyo-ku-byobulamu-buganda-ezzeemu-okukungaanya-omusaayi/
health	Bbaasi ya Palamenti ebadde etwala abalwadde ba COVID-19 ekutte omuliro	   Kampala Bbaasi ya Palamenti ebadde esaabaza abalwadde ba ssennyiga Corona ekutte omuliro mu bitundu bye Gulu.  Emmotoka eno nnamba UG 0391H ebadde egenda mu disitulikiti ye Kitgum nga etisse abalwadde ba COVID-19 abawera 25 omuliro gugikwatiddwa ku kyalo Koro ku luguudo oluva e Gulu okudda e Kampala. Omukutu guno ogwa Gambuuze tegunakakasa balwadde bameka abafunye ebisago mu kabenje kano wabula kikakasiddwa nti, tewali afudde. Poliisi ya Bazinyamooto yamaze dda okutuuka mukifo kino era nga yatandise dda okulwana okuguziyiza wabula nga ekivuddeko omuliro guno tekinategeerekeka. Ebisingawo ku ggulire lino tubireeta.    	https://gambuuze.ug/2020/09/17/5662/
religion	Ppaapa Benedict aziikiddwa, Obwakabaka busaasidde Ekleziya	 Omutukuvu Ppaapa Benedict XVI aziikiddwa olwaleero ku Lwokuna wakati mu Nnamungi w’omuntu akungaanye ku Saint Peter’s Square okumuwerekera. Ebidde bikubiddwa wakati nga abamu ku bannaddiini n’abaweereza ababadde basitudde omulambo gwa Paapa okugufulumya Basilica wakati nga Bakalidinaali ababadde bambadde eminagiro emimyuufu batunula mu nnyike ey’amaanyi. Mu Uganda wabaddewo ekitambiro kya mmisa mu lutikko e Lubaga ekulembeddwamu omubaka wa Paapa mu Uganda Ssaabasumba Luigi Bianco nga yeetabiddwamu abantu ab’enjawulo okuli; Abeepisikoopi, bannaddiini, ababaka ba Palamenti awamu n’abantu ba bulijjo. Bw’abadde ayogerako eri abakkiriza, Katikkiro Charles Peter Mayiga asaasidde Ekleziya Katolika olw’okufa kwa Ppaapa Benedict gw’ayogeddeko ng’omukulembeze omulungi eyakola ennyo okunyweza ennono Kleziya kweyimiridde. Mu bubaka bwe, Katikkiro atenderezza nnyo Ppaapa Benedict XVI, olw’obwetowaze n’obunyiikivu bwe yayolesa mu bukulembeze bwe, n’asaba abakulembeze abalala okumulabirako, babeere beetowaze, bawulirize abantu. Abakuutidde n’okuba abanyiikivu basobole okutuusa be bakulembera ku buwanguzi. Ye Ssaabasumba w’essaza ekkulu erya Kampala, Paul Ssemogerere ategeezezza nti omugenzi ye muntu eyali yekkiririzaamu mu buli kyakola era buli kyeyakola yali akulembeza Katonda. Ye Ssentebe w’Olukiiko lw ‘Abeepisikoopi mu, Omusumba Anthony Zziwa asaasidde nnyo Paapa Francis n’omubaka wa Paapa mu Uganda olw’okuvibwako mukwano gwe nayogera ku mugenzi ng’omuntu alwanye olutalo olulungi nga ajja kusigala nga ajjukirwa. Okusaba kwetabiddwako abakungu ab’enjawulo okuli; Omubaka wa Italy mu Uganda Massimiliano Mazante; Oweek Mulwanyammuli Ssemwogerere; Hon. Mathias Mpuuga, Oweek Mitimbo Gonzaga Kagumba, bannaddiini, Oweek Nakate Cotilda, bannabyabufuzi, abakungu, n’abakulembeze ku mitendera egy’enjawulo . Ppaapa Benedict XVI yafa nga 31 Decemba 2022 ku myaka 95 wabula ajjukirwako ekyafaayo ng’omu ku ba Ppaapa abatono abakalekulira obuvunaanyizibwa buno.   	https://gambuuze.ug/2023/01/05/ppaapa-benedict-aziikiddwa-obwakabaka-busaasidde-ekleziya/
business	Olukiiko lwa Buganda luyisizza ebiteeso 6 –  lwagala endagaano y’EmmwAanyi eya kampuni ya Vinci esazibwemu	     Olukiiko lwa Buganda luyisizza ebiteeso mukaaga mu lutuula olw’okusatu olw’omwaka ogwa 29,nerusemba endagaano yeyakolebwa wakati wa gavumenti ne kampuni ya Vinci Coffee Co. Ltd esazibwemu mu bwangu. Mu lukiiko luno olubadde lukubirizibwa Sipiika Patrick Luwaga Mugumbule luyisizza ebiteeso lweyamidde ku ndagaano eno abakiise nebakuba ebituli ku Musigansimbi ono eyaleeteddwa okulaakulanya emmwanyi kyokka nga talina ssente, nebalabula gavumenti ku ndagaano ekika kino. Abakiise bakkaanyiza awatali kwekutulamu endagaano eno esazibwemu kuba terina kalungi kegenda kuleeta eri abalimi b’emmwaanyi mu Uganda ne Buganda. Olukiiko lusembye Katikkiro okulondoola ensonga y’okuteekawo ttabamiruka w’abalimi b’emmwanyi bonna mu Uganda,n’ekigendererwa eky’okutema empenda ez’okuyamba bannayuganda okusigala mu bulimi n’obusuubuzi bw’emmwaanyi. Mu ngeri yeemu Olukiiko luvumiridde abantu abatulugunya abavubi, abalunnyanja, nabalunzi b’ebyenyanja n’ekigendererwa ky’okwagala okubagoba mu nnyanja n’okubagoba mu mulimu gw’okulunda ebyenyanja nelusaba kino kibeereko ekkomo. Olukiiko lusembye Obwakabaka okuteekawo enkola enayamba okulambika abantu ku nsonga y’ennyimbe mu Buganda awamu n’okubabangula ku by’obusika, n’ebiteeso ebirala okusobola okutaasa obuwangwa n’ennono za Buganda. Olukiiko lusembye nti mu ngeri eyenjawulo luseewo amaanyi mu kugunjula n’okutendeka omwana ow’obulenzi mu Buganda.         	https://gambuuze.ug/2022/05/10/olukiiko-lwa-buganda-luyisizza-ebiteeso-6-lwagala-endagaano-yemmwanyi-eya-kampuni-ya-vinci-esazibwemu/
politics	Buganda ettukizza okubanja Federo – Minisita Mpanga	   Masengere Obwakabaka bwa Buganda buzzeemu nate okubanja enfuga ey’enkola ya Federo erudde ng’eyaayaanirwa wabula nga mpaawo kituukibwako, busobole okuyambako gavumenti ku mugugu gwe yeetisse ogw’okulabirira n’okulaakulanya abantu. Minisita wa Buganda ow’ensonga ez’enkizo, Daudi Mpanga y’abotodde ekyama kino bw’abadde mu Masengere olunaku lwaleero ku Lwokusatu. Owek. David Mpanga agambye nti ku luno essira balitadde ku kusomesa bannayuganda ebirungi ebiri mu nfuga eya Federo era bakimanye nti si ya Buganda yokka wabula ya Uganda yonna, era ng’akkiriza nga kino kijja kuyambako okugibanja mu bwangu. “Tugenda kumanyisa era twagazise abantu enkola eno eruubirirwamu okugabana obuyinza, bo bagibanje bannabyabufuzi.” Owek. Mpanga bw’annyonnyodde. Okusinziira ku Owek. Mpanga, ensonga eno tesobola kwawulwa ku byabufuzi kubanga obuyinza kwe butambulira. Ku biriwo, Owek. Mpanga agamba nti enkola ya Federo y’engeri yokka esobola okukkiriza abantu okukola emirimu awatali kwesojja nga bonna balulunkanira obuyinza obwawamu. Ono alaze nti abantu basaanye okukimanya nti Federo etumbula obumu n’enkulaakulana esobola okukuza ebitundu kubanga buli kitundu kya ggwanga kiba kiganyulwa mu bugagga bwakyo.  “Uganda okutebenkera n’okufuna emirembe gye tunoonya twetaaga Federo,” Bw’atyo bw’akkaatirizza. Kinajjukirwa nti Obwakabaka bwa Buganda buludde nga busaba enkola ey’okugabana obuyinza  era ng’ensonga eno yeemu ku biri mu nteekateeka Nnamutayiika y’Obwakabaka ezimanyiddwa nga Ssemasonga ettaano. Era okunnoonyereza okwasemba okukolebwa omulamuzi Benjamin Odoki, kwalaga nti abantu ebitundu 65 ku buli 100 mu bitundu bya Uganda bayaayaanira enfuga eno, wadde tekimanyiddwa lwaki n’okutuuka kati eno teweebwanga bannansi.      	https://gambuuze.ug/2021/04/28/buganda-ettukizza-okubanja-federo-minisita-mpanga/
politics	Omubaka wa palamenti ya Bolivia yerangiridde ku bwa pulezidenti	 Jeanine Anez  Amyuka akulira palamenti ya Bolivia ey’okuntikko [Senate] Jeanine Anez yerangiridde nti kati ye mukulembeze wa Bolivia omuggya, oluvanyuma lw’okulekulira kwa pulezidneti Evo Morales, omumyukawe Alvaro Garcia Linera, awamu n’akulira palamenti eyawaggulu [Senate] Adriana Salvatierra. Okusinziira ku ssemateeka wa Bolivia, omumyuka wa pulezidenti yateekeddwa okumuddira mu bigere, bwaba taliwo, omukubiriza wa palamenti yaddako. Kyokka banno bombi essawa eno tebaliyo oluvanyuma lw’okusindikirizibwa abeekalakaasi. Abekibiina kya Morales bagezezaako okulemesa Anez, ng’ono abadde kuludda oluvuganya gavumenti okutwala obukulembeze, oluvanyuma lw’okugaana okulabikako mu palamenti okusalawo nga bakuba akalulu. Morales wetwogerera bino nga mutaka mu ggwanga lya Mexico gyeyaweereddwa obubudamu olw’okutya okutuusibwako obulabe. Okwekalakaasa okutasalako kwawaliriza Morales okulekulira. Ono abadde amaze ku bwa pulezidenti emyaka 14. Ekyatanula okwekalakaasa mu Bolivia, ke kalulu akaakubwa ssabbiiti nga ssatu emabega akawangulwa Morales wabula nga ab’oludda oluvuganya bagamba ono yabba kabbe. Ebimu kubitongole ebyakuuma akalulu kano byategeeza nti bwebyatunuulira ebyava mu kalulu, byakizuula nti waliwo okukyusibwakyusibwa okwamanyi mubyava mu kulonda nebigamba nti mumbeera eyo, kizibu okumanya ani yawangula akalulu mubutuufu wakati wa Morales ne Carlos Mesa eyamuvuganya.     	https://gambuuze.ug/2019/11/13/omubaka-wa-palamenti-ya-bolivia-yerangiridde-ku-bwa-pulezidenti/
business	Pulezidenti Museveni atadde omukono ku tteeka  erikkiriza abaterese ne NSSF okumala emyaka 10 okuweebwa ssente	    Omukulembze w’eggwanga, Yoweri Kaguta Museveni atadde omukuno ku ku nnongoosereza mu tteeka ly’ekittavvu ky’abakozi  ekya National Social Security Fund (NSSF) erigenda okusobozesa abakozi abawezezza emyaka 45 nga baterekedde emyaka 10 okufuna ku nsimbi zaabwe ez’ebukadde 20%.  Kino kiwalirizza ababaka b’abakozi mu Palamenti okusaba NSSF etandike ku nteekateeka eno mu bbanga lya mwezi gumu abakozi basobole okufuna ku ssente zaabwe.  Okusinziira ku bubaka obuweerezeddwa omuwandiisi wa Pulezidenti ow’ensonga z’amawulire, Linda Nabusaayi ng’ayita ku mukutu gwe ogwa Twitter n’akakasa ng’omukulembeze bw’atadde omukono ku tteeka lino eryayisibwa Palamenti gye buvuddeko.  Kino kitegeeza nti abakozi ababadde batereka n’ekitongole  okumala emyaka 10, nabo abawezezza emyaka 45 baakufuna ebitundu 20 ku nsimbi zino ze babadde batereka.  Bo abaliko obulemu abawezezza emyaka 40 n’omusobyo bagenda kuweebwa ebitundu 50 ku buli 100 ku nsimbi zaabwe.  Era etteeka lino erikakasiddwa Pulezidenti Museveni zitaddewo ekibonerezo kya kusibwa myaka ettaano oba okutanzibwa amagoba ga bitundu 20 ku buli 100 ku nsimbi ze baba balina okuwaayo eri ekitongole kino.  Abamu ku  babaka  bagamba nti ensimbi zino zigenda kuyambako ku nnyota n’ebizibu by’ensimbi abakozi bye badde bayitamu olwa Ssennyiga Corona.	https://gambuuze.ug/2022/01/04/pulezidenti-museveni-atadde-omukono-ku-tteeka-erikkiriza-abaterese-ne-nssf-okumala-emyaka-10-okuweebwa-ssente/
business	Owek. Kyewalabye asabye ebitongole okunoonya ssente ezinaavujirira emirimu	  Minisita w’ Obuwangwa, Ennono, Obulambuzi, Olulimi n’ Ebyokwerinda mu Buganda, Owek. David Kyewalabye Male asabye ebitongole ebiggwa mu minisitule gyatwala okunoonya ensimbi bisobole okuvujirira emirimu gyabyo mu mwaka gw’ebyensimbi omuggya. Okusaba kuno Owek. Kyewalabye akukoze alabiseeko mu kakiiko k’ebyobuwangwa, ennono, embiri ebyobulambuzi n’ebyokwerinda akakulirwa Owek. Kironde Kisuule ng’ alambulula ku bituukiddwako awamu n’ebigenda okukolebwa mu mwaka gw’ebyensimbi ogwa 2021/2022. Minisita Kyewalabye abuulidde akakiiko kano nga bwebataddewo enkola ekulaakulanya eby’obulambuzi mu mwaka gw’ebyensimbi oguwedde ogwa 2021/2022 omuli; okuddaabiriza Amasiro, embiri z’Omutanda, Okunyikiza ensonga z’ Ebika, okubbulula empisa y’okwabya ennyimbe, emikolo gy’okwanjula awamu n’enkozesa y’ olulimi Oluganda. Owek. Male ategeezezza akakiiko kano nti baliko n’ettaka lyebaawa Abataka b’Ebika era kati Minisitule kyeri mu kukola kwekulaba nti ebikolebwako bimatiza kuba bakizudde ng’ettaka ekika kino limaririza litundiddwa abayima nekikosa enkulaakulana. Ono abuulidde akakiiko kano ng’ ennyumba ya Muzibuazaalampanga esangibwa mu masiro e Kasubi bwegenda okumalirizibwa mu mwezi gw’e 12 omwaka guno era nakakasa nti omulimu ogukoleddwa gwa mutindo ogutuukana n’ekitiibwa kyaayo. Mu birala ebikoleddwa, Owek. Kyewalabye agamba mulimu okuzimba embiri omuli olwe Nkoni n’endala, okuzimba Bujjabukula, okussa ebibumbe by’ Ebika ku luguudo Kabakanjagala era wano wasabidde ebika ebitanaba kuteekako bibumbe okukikola mu bwangu. Owek. Kyewalabye akakasizza akakiiko kano ng’ebitundu 70 ku buli 100 ku katala eryaweebwa Minisitule ye bwebikoleddwa era akakasa nti ebitundu 30 ku buli 100 ebibulayo bigenda kukolwako omwaka guno. Kinajjukirwa nti mu nteekateeka y’okwongera okunnyikiza emirimu nga buyita mu mbalirira y’omwaka gw’ebyensimbi 2022/ 2023, obukiiko bw’olukiiko obw’enjawulo bwatandika okutunula mu mirimu gya Minisitule ez’enjawulo okwekeneenya ebikoleddwa, ebisuubirwa okukolebwa awamu n’empenda n’ebirowoozo eby’enjawulo ebinaayamba okutuukiriza bino.   	https://gambuuze.ug/2022/04/28/owek-kyewalabye-asabye-ebitongole-okunoonya-ssente-ezinaavujirira-emirimu-gyabyo/
politics	Oweek. Ssebuggwawo alondeddwa ku bwapulezidenti bwa FDC	  Mmeeya wa divizoni ye Lubaga Oweek. Joyce Nabbosa Ssebuggwawo, alondeddwa okubeera pulezidenti w’ekibiina ki Forum for Democratic Change (FDC)oluvanyuma lwa pulezidenti Patrick Oboi Amuriat okugenda avuganye banaakwatira ekibiina bbendera ku bwapulezidenti. Mmeeya Nabbosa Ssebuggwawo Kino kilangiriddwa omumyuka w’omwogezi w’ekibiina ki FDC John Kikonyogo, bwabadde ku mukolo gw’okuzzaayo empapula okuva mwabo abagala okwesimbawo ku bwapulezidenti. Kikonyogo yategeezezza nti, nabadde ssentebe w’ekibiina Wasswa Biriggwa alagiddwa okudda ebbali asobole okwesimbawo mu kamyufu k’ekibiina. Bwabadde azzaayo empapula  ze, Amb. Wasswa Biriggwa yategeezezza nga bwalina essuubi nti bannakibiina bagenda kumulonda abakwatire bbendera mu kalulu ka 2021. Biriggwa  agamba yeetegese okukola singa bannayuganda banaaba bamulonze okubeera pulezidenti wabwe. Yasuubizza okutandikira ku kutumbula tekinologiya n’amagezi aga sayansi  era abikozese okuyamba abavubuka okwefuna emirimu,  kiyambe n’okulaakulanya eggwanga. Biriggwa yeeyamye mu nnaku ze ekikumi ezisooka okuwa buli maka ssente emitwalo 10 zibayambe okweyimirizaawo kubanga ebyenfuna olwa COVID-19 bwatyo nasuubizza n’okuwa abavubuka ssente z’entandikwa bakyuse obulamu bwabwe. “Bwenafuuka pulezidenti njakuba okulaba nga abayizi abatikkirwa bafuna emirimu. Abaana abamaze okusoma kati baddayo mu maka g’abazadde babwe bebabalabirira, ensi engagga nga Uganda eremwa etya okufunira abantu baayo emirimu?,” Birigwa bweyabuuzizza. Amb. Biriggwa yategeezezza nti agenda kutandikira ku kukyusa bya bulimi, alabe nga abantu balima ebintu ebimala ate abayambe okubifunira akatale wamu n’okuzzaawo ebibiina by’obwegassi gavumenti ya Museveni byeyajjawo. Ate yye Eng. Patrick Amuriat yagambye nti, alina ebisaanyizo byonna era nga taliko nziro yonna nasaba ekibiina kimwesige kubanga yasobola okuwa Uganda ebiseera eby’omumaaso ebyeyagaza. Yasuubizza okukyusa eby’enjigiriza kubanga obukugu abulina kuba omusomesa omutendeke.  Yagambye nti bwanawangula obwapulezidenti wakuwa buli muyizi wa sekendule ekyuma ki Kompyuta kubanga ensi kati etambulira ku magezi ga sayansi ne tekinologiya. Amuriat yagambye nti nebwanaaba tawangudde kalulu kano agenda kuwagira anabeera awangudde basobole okutwala eggwanga n’ekibiina mu maaso. Akulira akakiiko k’ebyokulonda mu FDC  Toterebuka Bamwenda yasabye bano bombi okukuuma ekifananyi ky’ekibiina mu byonna byebakola.    	https://gambuuze.ug/2020/08/26/oweek-ssebuggwawo-alondeddwa-ku-bwapulezidenti-bwa-fdc/
business	Obutale bw’ Obwakakabaka bwakulaakulanyizibwa – Katikkiro Mayiga	  Lubaga Katikkiro Charles Peter Mayiga  Ekif. File Katikkiro wa Buganda Charles Peter Mayiga, agambye nti obutale bwonna obuli wansi w’ Obwakabaka bwakulaakulanyizibwa. Bino Kamalabyonna abyogeredde ku Terefayina ya Channel 44 mu pulogulaamu ya ‘Arise and Shine’ ekubirizibwa Paul Kizza leero ku Lwokubiri. “Twagala okukola akatale k’e Bwaise kabeere ka mutindo, abakolera wo ne bajja nebatubuuza nti mmwe mutugoba? Bajja ne Loodimeeya, Meeya we Kawempe n’omubaka  Mubaraka Munyagwa. Nababuuza nti akatale mwagala tukakulaakulanye nti ye, ne mbagamba  kale mumbuulire tunakazimba tutya nga abantu batuddewo wali, nga ate beetunuulira,” Mayiga bwanyonyodde. Katikkiro agambye nti akatale bwebaba bakaddamu kazimba abakoleramu balina okusooka nebavaamu naye bagenda kudda kubanga bebakakolera. “Minisita wa Kabaka yagenda okujja atuule ku midaala! Era abakozi ab’omu butale be bajja okukolerawo ebyo bizibu bibeerawo balina okubigumira ne Nnyanja ya Kabaka tugenda kugikulakulanya era abantu  nawo balina okusooka okuvaawo,” Oweek. Mayiga bwagambye. Oweek. Mayiga era asekeredde abalowooza nti abantu balina kubakuumira mu kutya okusobola okubafuga. Ono aludde abatta abantu okukimanya nti ensi tugilyako makoola era nasaba okwewala okutyoboola eddembe ly’abantu. ku Kirwadde ki sennyiga Corona, Katikkiro Mayiga asabye abantu okwekuuma ekirwadde kino era bakole buli kimu okubwetangira. Katikkiro anyonyodde nga okusoomoozebwa kwasinze okufuna, kwe kwebuuza obanga abavubuka balaba byagezaako okubalaga era n’okwebuuza oba abantu bamutegedde ku nteekateeka ez’enjawulo.     	https://gambuuze.ug/2020/08/18/obutale-bw-obwakakabaka-bwakulaakulanyizibwa-katikkiro-mayiga/
politics	Aba NUP balumirizza aba NRM okugulirira ababaka baabwe	   Kampala Abakulembeze b’ekibiina kya National Unity Platform (NUP)  basonze olunwe mu bannaabwe aba National Resistance Movement (NRM) okugulirira ababaka  baabwe mu bitundu by’eggwanga ebyenjawulo. Bino we bijjidde ng’omwezi tegukyawera ababaka abalonde balayizibwe era batandika okukola emirimu gyabwe. Kyokka NUP egamba nti abantu baabwe babamazeeko emirembe nga babasuubiza ssente. Ssaabawandiisi wa NUP, David Lewis Rubongoya, ekyama kino yakibikkudde ku lunaku lwaggulo ku Lwokubiri bwe yabadde ayogerako eri bannamawulire ku kitebe ky’ekibiina e Kamwokya. “Ekibiina ekiri mu buyinza kifuba okwogereza bakkansala n’ababaka baffe buli wamu nga babasuubiza ssente. Okwemulugunya kuno tukufunye mu bungi.” Rubongoya bwe yagambye. “Tosobola nakkikiriza nti bano abatandise okugulirira abantu baffe ate be baali batuyita abayaaye.” Rubongoya yasabye abakulembeze okusigala nga bagumu era banywerere ku ddoboozi ly’abantu era beesambe okusendebwasendebwa aba NRM. Ssaabawandiisi yasinzidde wano n’ategeeza nga bwe bategese olusirika lw’ekibiina olw’ennaku ebiri okutandika ku Lwokutaano luno okusobola okwekubamu ttooci. Guno si gwe gusoose  nga aba NUP balumiriza aba NRM okugulirira abantu baabwe. Bwe twali tusemberera akalulu ka 2021, abamu ku bannakibiina kya NUP baava mu lwokaano ne balekera aba NRM.  Wabula bino akulira ebyamawulire mu NRM, Emmanuel Dombo, abiwakkanyizza n’ategeeza nti NRM erina omuwendo gwe yeetaaga okuyisaawo ebiteeso byayo nga tesobola kugulirira ba NUP.      	https://gambuuze.ug/2021/04/14/aba-nup-balumirizza-aba-nrm-okugulirira-ababala-baabwe/
business	Ab’e Mawogola balambudde Pulojekiti z’essaza ne bakubiriza abantu okukola ennyo	  Ssembabule Abakulira essaza lya Beene erya Mawogola n’Omumyuka wa Muteesa, Suzan Namukwaya, balambudde pulojekiti ez’enjawulo ezikolebwa ku ttaka ly’essaza okukuba ttooci we zituuse wamu n’okusoomoozebwa okuboolekedde. Amyuka Muteesa Suzan Namukwaya ne Noordin Ssesanga Bano abaakedde okulambula Pulojekiti zino wamu n’okuziteesaako ssabbiiti ewedde ku kitebe ky’essaza, baalaze okusoomoozebwa olw’abantu aboogera okwesenza ku ttaka lino n’okwonoona ezimu ku pulojekiti ze balinako. Omumyuka wa Muteesa, Suzan Namukwaya, yannyonnyodde nti ekizibu ky’abeesenza ku ttaka lino kinene era nga bayise abeesenzaako okulaba engeri gye bagonjoola ekizibu kino nga bali wamu. Oluvannyuma lw’okulambula pulojekiti zino, Namukwaya yagambye nti batunuulidde okwongera ku pulojekiti ze balina nga balima kasooli wamu n’ebijanjaalo, kibayambe okwongeza ku nnyingiza y’essaza. Alabirira pulojekiti z’essaza, Mutumba Deogratius yalaze ng’olusuku lwa yiika 15 lwe balina bwe luyambye era nga bafunamu ssente eza buli mwezi. Ono yagasseeko nti kuno baali bagasseeko emmwanyi wabula nezikosebwa omusana era nga bategeka kusimbamu ndala sizoni ejja. Mutumba yategeezezza nti olusuku luno luyambye nnyo abantu mu Ssembabule nga abasinga mwe bagula emmere awatali kugenda walala naye ng’ekizibu kye balina akadde kano bwe bubbi bw’emmere obuyitiridde mu kitundu kino. Ayabadde omukubiriza w’olukiiko luno, Ssesanga Noordin, yalaze obwetaavu bw’okwongera ku pulojekiti z’essaza. Mu birala bye bagenda okukola mulimu okulunda ente n’embuzi, kisobozese okugaziya ennyingiza y’essaza era kiyambe okuyimirizaawo ttiimu y’omupiira ey’essaza n’emirimu emirala.    	https://gambuuze.ug/2020/12/14/abe-mawogola-balambudde-pulojekiti-zessaza-ne-bakubiriza-abantu-okukola-ennyo/
sports	Obwakabaka bulonze olukiiko olugenda okwekenneenya amateeka g’omupiira gw’amasaza	Obwakabaka bwa Buganda, nga buyita mu minisitule y’abavubuka, ebyemizaanyo n’okwewummuza, bulonze olukiiko lw’abantu 8, okukola ennongoosereza mu mateeka agagenda okuddukanya empaka z’amasaza. Olukiiko olulondeddwa lukulirwa Bainamani Bernard, Omuwandiisi Festus Kirumira ate bammemba kuliko; Frank Kyazze, Haruna Kyobe, Ruth Nalwanga, Mwanje Dan, Richard Kirabira ne Simon Nsubuga “Tubasuubira okutuggyirayo amateeka agasobola okutuyamba okuzimba empaka zino nga mu kino balina okulaba nga ttiimu y’essaza esobola okweyimirizaawo, okufuba okulaba nti wabeerawo obwerufu mu kukung’aanya ensimbi n’okuzisaasaanya n’empuliziganya ku nsonga y’ensimbi. Tulowooza nti amateeka gano gajja kusikiriza bamusigansimbi ne bannamikago abasobola okuteeka ssente mu muzannyo gw’omupiira.” Omuk. Ssejjengo bw’agambye. Ono agamba nti ttiimu zino zibadde zisanga obuzibu bunene okweyimirizaawo wakati ng’abawagizi tebaliiyo mu bisaawe olw’ekirwadde kya Ssennyiga Corona kyokka nga waliyo abavugirizi ne bannamikago abasobola okuzikwasizaako. Okusinziira ku ssentebe w’olukiiko oluddukanya empaka zino, Omuk. Sulaiman Ssejjengo guno gugenda kubeera mulundi gwakubiri nga bategeka empaka zino mu muggalo, era ku luno essira bagenda kuliteeka ku kugema abazannyi era olukiiko olulondeddwa lugenda kulung’amya ku kirina okukolebwa. Agenda okukulira olukiiko luno, Bernard Bainamani ategeezezza nti omulimu ogwabwe omukulu gwakukola nnongoosereza mu mateeka agaliwo naye ate si be balina obuyinza obusembayo ku nsonga eno. “Ogwaffe gwakukung’aanya birowoozo naffe tugattemu ebyaffe tubisindike eri akakiiko akateesiteesi ak’empaka z’amasaza. Batuwadde ebbanga lwa wiiki 2 okuva olwaleero era tutandikiddewo emirimu gyaffe era tetulowooza kusukka bbanga lituweereddwa.” Bainamani bw’ategeezezza. Kinajjukirwa nti empaka z’amasaza ze zimu ku zisinga obuganzi mu ggwanga lino wabula emyaka egiyise zibadde zitawaanyizibwa nnyo ekirwadde kya Ssennyiga Corona ekyateeka eggwanga ku muggalo.      	https://gambuuze.ug/2021/10/05/obwakabaka-bulonze-olukiiko-olugenda-okwekenneenya-amateeka-gomupiira-gwamasaza/
politics	Kabuleta asuubizza okukyusa ebyenfuna bya Uganda	  Kampala Omusumba era omu ku beegwanyiza obwapulezidenti bwa Uganda mu kalulu ka 2021, Joseph Kabuleta, ategeezezza nga bw’agenda okulaba ng’ateekawo obwenkanya mu byenfuna, bannansi basobole okubaako akasente ke bateeka mu nsawo. Kabuleta nga ayogerako eri bannamawulire Kabuleeta agambye nti ekimu ku bintu ebyamukase okwesimbawo kwe kuba nti ebyobugagga bya Uganda teganyula abantu balubatu so si bannansi bonna. Ono ategeezezza nti kyenkana bannayuganda baafuuka baddu era nga kino kye kimuleese okulaba ng’a banunula mu lutalo lw’ebyenfuna. “Omulamwa ng’enda kuguteeka ku bintu bya nsimbi, ebyenfuna n’ebintu ebiringa ebyo. Tuzze wano okulwanyisa bwavu era ng’eno y’ensonga lwaki tuli wano,” Kabuleta bw’annyonnyodde. Ono alaze nga bwekiri ekizibu okwawula okwenunula mu by’enfuna ku kununula eggwanga kubanga bino bitambulira wamu mu ngeri ya ggi n’enkoko. Omusumba Kabuleta annyonnyodde nti kigenderere gavumenti okukuumira abantu mu bwavu kubanga ekimanyi nti abantu abaavu, bangu okufuga. Kabuleta agamba nti eno y’ensonga lwaki omukulembeze aliko asobodde okubakulembera okumala emyaka 35 mu nfuga etali nnungi. Wabula bino munne bwe bakakasiddwa Fred Mwesigye, abiwakanyizza n’ategeeza nti embeera Uganda mw’eri Katonda yekka y’asobola okuginunula era ono n’asaba bannayuganda okwekwata Katonda okusobola okwetaasa ku mbeera.    	https://gambuuze.ug/2020/11/03/kabuleta-asuubizza-okukyusa-ebyenfuna-bya-uganda/
sports	Golola aweze okuyimusa omutindo gwa Tooro United FC	  Omutendesi wa kiraabu ya Tooro United omuggya Edward Golola, yeeyamye okukyusa ttiimu eno efuuke eky’okulabirako esobole okuzzaawo ettutumu lyaayo. Bweyabadde ayogerako eri akakiiko ak’ekikugu oluvanyuma lw’okumwanjula  ku Tavern Woods e Kabuusu ku Lwokusatu, Golola yasuubizza okuzzaayo ttiimu eno mu Uganda Premier League. “Twagala okufuula Tooro United FC eky’okulabirako naddala mu kuzuula ebitone ebipya era nga nkakasa nti ttiimu eno ejja kutuwa ekyo kyenyini kyetwagala, nze ndi muwanguzi era nkakasa tujja kuwangula buli mupiira, “ Golola bweyategeezezza. Abalala abagenda okuyambako Golola kuliko; Simon Ddungu amyuka omutendesi, Moses Oloya atendeka bakwasi ba ggoolo, Jamada Magaasi ne Fred Kasendeke owa ttiimu y’abato. Omukolo guno gwetabiddwako omubaka wa Fort Portal mu palamenti Alex Ruhunda, ssenkulu wa ttiimu eno Richard Epieru ne pulezidenti waayo Alice Namatovu.    	https://gambuuze.ug/2020/08/13/golola-aweze-okuyimusa-omutindo-gwa-tooro-united-fc/
politics	Pulezidenti Museveni alagidde akalulu ka mmeeya w’ e Ntebe kaddemu okubalibwa	  Kampala Omukulembeze w’eggwanga, Yoweri Kaguta Museveni, ayingidde mu nsonga z’akalulu k’e Ntebe akaaviiriddeko omujaasi w’eggye erikuuma Pulezidenti erya ‘Special Forces Commabd (SFC), okukuba omuwagizi essasi eryamusse ate abalala babiri ne bagendera ku bisago. Abamu ku bawagizi nga beekalakaasa Eggulo ku Lwokubiri, Maj. Anthony Mbaziira okuva mu SFC yategeezezza abaabadde beekalakaasa nti Pulezidenti Museveni agenda kusisinkana abeesimbyewo aba NRM wamu n’owa Democratic Party (DP), abagamba nti babbiddwako obuwanguzi bwabwe. “Pulezidenti Museveni ayagala akalulu kaddemu okubalibwa era oyo yenna anaasangibwa nga ye yawangudde akalulu kano, y’agenda okulangirirwa akakiiko k’ebyokulonda. Agenda kusisinkana abaabadde beesimbyewo bonna, abasaba musigale nga muli bakkakkamu.” Maj. Mbaziira bwe yagambye. Akulira ebyokulonda mu Wakiso, ku Lwokubiri yalangiridde Fabrice Rulinda atalina kibiina nga mmeeya wa Munisipaali y’e Ntebe omulonde, ekintu ekyatabudde abawagizi ba NRM ne DP. Olwokaano luno lwabaddemu abeesimbyewo 6 okuli; Vincent Kayanja Depaul owa DP, Mohammad Kawuma atalina kibiina, Fabrice Rulinda atalina kibiina, Micheal Mutebi owa NRM ne Kenneth Ssimbwa owa ANT. Oluvannyuma lw’okulangirira Rulinda nti y’awangudde, abawagizi ba NRM ne DP batabuse nga bagamba nti tekisoboka kuba Rulinda yabadde akutte ekifo kyakusatu era wano baatandise okwekalakaasa amagye agakuuma omukulembeze w’eggwanga ne galeetebwa okukakkanya embeera. Wakati ng’abapoliisi bagobagana n’abeebyokwerinda, amasasi gaakutte ssentebe wa NRM owa Kitubulu – Katabi, Eric Kyeyune era n’afiirawo ate n’abalala babiri ne batwalibwa mu malwaliro nga bali bubi.     	https://gambuuze.ug/2021/01/27/pulezidenti-museveni-alagidde-akalulu-ka-mmeeya-w-e-ntebe-kaddemu-okubalibwa/
religion	Omusumba w’e Masaka alabudde abalemedde mu kweraguza	 Omusumba w’essaza ly’Eklezia Katolika ery’e Masaka, Serverus Jjumba, atabukidde abantu abakyaleddemu ebikolwa eby’okweraguza ssaako okusamira mu kifo ky’okweyuna amasinzizo ne batendereza omutonzi. Omusumba Jjumba okwogera bino yasinzidde mu kigo ky’e Buyaga mu Disitulikiti y’e Masaka ku mukolo gw’okutema evvuunike okuzimba enju y’abasoserodooti esookedde ddala ku kigo kino ekikyali ekipya era nga ku mukolo guno kwabaddeko n’okusonda ssente ez’okudduukirira enteekateeka eno. Emikolo gino gyatandise n’ekitambiro ky’emmisa era Omusumba Jjumba yasinzidde wano n’asaba abakristu okudda eri Katonda kuba kino kye kibalemesezza okukulaakulana. Ono yasabye abazadde n’abaana okunnyikiza enkola y’okusoma Sappule nga beesingira ku Bikira Maria omuwolereza w’ekigo kino. Omusumba Jjumba era yawabudde abakrisitu okunyweza enkolagana ssaako n’okuyambagana kubanga kino kyokka kye kigenda okuyamba okusobola okunnyikiza obumu ssaako n’okukulaakulanya abantu ba Katonda Ye Ssaabakristu w’essaza ly’e Masaka, Regina Kitaka, yasabye abavubuka obuteesamba Klezia w’Omukama wamu n’okusaba abatuuze okukozesa ekigo kino obulungi. Rev. Fr. Nestus Mugisha bwannamukulu w’ekigo ky’e Buyaga yategeezezza nti abasoserodooti tebalina we basula, era nga batandise omulimo gw’okubazimbira ennyumba ku kigo kino kibasobozese okwanguyirwa obuweereza bw’Omukama. Ennyumba eno yaakuwemmenta obukadde 430 era nga ya kkalina myaliiro 2. Obukadde 24 bwe busondeddwa mu mpeke ssaako n’abasuubizza era ngomulimu guno nga guwedde baakutandika obuzimba Eklezia.      	https://gambuuze.ug/2021/05/25/omusumba-we-masaka-alabudde-abalemedde-mu-kweraguza/
business	KCCA Eyimirizza Empooza Yonna Ku Takisi	  Betty Amongi Minisita atwala KCCA Ekitongole ekiddukanya ekibuga Kampala ekya KCCA olwaleero kiyimirizza essente ez’enjawulo ezijjibwa ku bagoba ba takisi. Mu ziggyiddwawo kuliko essente z’okuyingira mu paaka eziri wakati w’ennusu 1000-4500, ez’okutikka eziri wakati wa 3,000 ne 20,000 wamu n’ezikola ku mbeera z’abakozi eziri wakati wa 20,000 ne 50,000.Minisita akola ku nsonga za Kampala Betty Amongi yategeezezza nt ekiragiro kye kitandika enkya ku Lwokuna okukola. Ono yategeezezza nti bafunye okwemulugunya okuva mu bagoba ab’enjawulo nga bagamba nti essente ezibasabibwa nnyingi nnyo. Okuyimiriza kuno ku genda kumala omwezi gumu nga KCCA bweyeebuuza ku bekikwatako. Essente endala era eziyimiriziddwa kuliko obukadde obubiri obujjibwa ku mugoba ayeegasse ku siteegi mu ppaka. Ono era yalabudde abakulembeze ba takisi obutagezaako kujjayo ssente mu banka mu kaseera kano. Ono era yategeezezza nti baafunye okwemulugunya ku bannanyini ppaka abajjako abantu essente ennyingi. Amongi yategezezza nti bakkiriziganyizza ne bannanyini mmotoka obutajjako bavuzi ssente ezisukka mu 3500 olunaku. KCC yakaksa ppaka munaana nga kuzzo; Namayiba, Kisenyi ne Namirembe ziri ku ttaka ly’abantu baabulijjo. URN    	https://gambuuze.ug/2020/07/08/kcca-eyimirizza-empooza-yonna-ku-takisi/
politics	Omulamuzi Byabakama: Abawakanya ebyavudde mu kalulu k’Omoro bagende mu kkooti	  Ssentebe w’Akakiiko k’ebyokulonda omulamuzi Simon Byabakama, awakanyizza ebyogerwa ab’oludda oluvuganya nga akalulu k’ Omoro bwekabadde Vvulugu n’okugulirira abalonzi nti bino si bituufu kuba ye yennyini yaliyo naye bweba balina obujulizi balumbe kkooti. Kino kiddiridde ebibiina ku ludda oluvuganya okuwakanya obuwanguzi bwa munnakibiina ki National Resistance Movement (NRM), Andrew Ojok eyawangula akalulu kano nadda mu kifo kya kitaawe eyali Sipiika Jacob Oulanyah. Omulamuzi Byabakama agamba nti yaliyo mu kalulu kano era amateeka agakwatagana n’akalulu gagobererwa bulungi. “Ekizibu kyetulina mu bigambo by’okugulirira abalonzi, ababyogera ate si beetegefu kuvaayo bawaabe ebikolwa bino eri ab’obuyinza wadde bakimanyi nti musango oguvunaanibwa mu mateeka g’ebyokulonda. Naye etteeka terisobola kuluma nga teriyambiddwako kuteekebwa mu nkola ate okuliteeka mu nkola walina okubaawo aloopa ku poliisi,” Byabakama bwe yagambye. Byabakama yannyonnyodde nti amateeka malambulukufu ku nsonga y’okugulirira abalonzi nasaba abalina obujulizi okugenda mu kkooti esazeemu akalulu kano. Ono yakkiriza nga akulira oludda oluvuganya mu Palamenti, Owek. Mathias Mpuuga bweyamukubira essimu namutegeeza nga bwewaliwo abantu ba NUP abaali bakwatiddwa era namusaba akwatagane ne Kamisona wa poliisi eyali adduumira eby’okwerinda. Okusinziira ku Byabakama, Kamisona wa poliisi yamutegeeza nti balina munnakibiina ki NUP gwebali bakutte oluvannyuma lw’okumwekengera nga ayinza okutabangula akalulu kano era byebyo byeyasobola okumutegeeza. Byabakama agamba nti mu kalulu kano abantu balina eddembe okutambula wonna kuba tewaliwo muntu yenna gwebaali bakugira kutambula.   	https://gambuuze.ug/2022/06/02/omulamuzi-byabakama-abawakanya-ebyavudde-mu-kalulu-komoro-bagende-mu-kkooti/
business	Katikkiro Mayiga agamba Musigansimbi atalina nsimbi talina kyagenda kugatta ku Mmwaanyi	  Katikkiro wa Buganda Charles Peter Mayiga alaze obutali bumatiivu ku ndagaano y’emmwanyi gavumenti gyeyakola ne kampuni ya Uganda Vinci Coffee Company gyagamba nti tegenda kuganyula balimi okuggyako okufiiriza n’okugoba kampuni endala mu kusuubula emmwaanyi ekigenda okufiiriza gavumenti omusolo. Okwogera bino Katikkiro abadde mu lukiiko lwa Buganda olwa 29 olutuula olw’okusatu olutudde mu kisenge ky’Olukiiko nga lubadde lukubirizibwa Sipiika, Owek. Patrick Luwaga Mugumbule e Bulange Mmengo. “Tuwulidde ebintu bingi ebikwata ku mmwaanyi, waliwo n’endagaano gavumenti gyeyakola ne kampuni ya Vinci Coffee Company etalina wadde omuti ogw’emmwaanyi nga ekulirwa musigansimbi atalina wadde ekikumi. Bagamba Musigansimbi atalina nsimbi, endagaano eno yakolebwa 2015 era nezibwa obuggya mu 2015”, Katikkiro Charles Peter Mayiga bw’ategezeza. Owek. Mayiga agamba nti wadde ono yaweebwa ettaka eriweza yiika 25 mu kibuga wakati naye talina kyeyali akoleddeko wabula ekikyasembyeyo okuwulirwa kwekuba nti musigansimbi ono ate ayagala kukozesa ttaka lino yeewolereko ssente. Kamalabyonna Mayiga alabudde gavumenti ku ndagaano eno nagamba nti singa enasukka okunyigiriza abalimi bajja kuddamu okukukusa emmwaanyi mu nkola eya magendo nga bwegwali ku mulembe gwa Pulezidenti Idi Amin Dada. “Mujjukire mu myaka gy’ensanvu, Amin bwebamuteekako nati eyebyenfuna, emmwanyi, wano nezigwa ebbeeyi ng’abantu tebasobola kuzitunda mu nsi z’ebweru n’olyekyo bazikukusanga, abantu bagenda kuddamu okukusa emmwanyi kubanga balemeseddwa okuzirima n’okuzitunda mu bwesimbu nga bwekibadde olw’endagaano eno”, Owek Mayiga bweyalambuludde. Katikkiro wano wasinzidde nalagira ababaka ba palamenti abava mu Buganda okubeera abasaale mu kuwakannya endagaano eno nga bayita mu kabondo ka Buganda mu Palamenti okulaba nti etereezebwa sinakindi ereme kutekeebwa mu nkola kubanga teraga ngeri gyegenda kuyambamu abalimi b’emmwanyi. Mu lukiiko lwerumu Katikkiro era awadde gavumenti amagezi ku bbeeyi y’ebintu eyekkanamye ennyo, erowooze Ku ky’okukendeeza Ku misolo gy’ebintu okusingira ddala amafuta kubanga kyekimu kubifuga obusuubuzi ku mitendera gyonna kiyambe bannayuganda kubanga bali bubi. Mayiga akakasizza Obuganda nti obwakabaka bwa Buganda butandiseewo woofiisi za bannanampala okuyambako abaami b’amasaza gonna okutumbula empeereza mu masaza ag’enjawulo era nga bano batandikiddewo emieimu Okusinziira ku Katikkiro Mayiga, Obwakabaka bweyongera okugenda mu maaso, wadde nga wabaddewo ebisoomooza era nakakasa nti baminisita emirimu gyabwe bagitambuza bulungi ekireseewo enkulaakulana era nakakasa nti abantu bongedde okulima emmwaanyi mu Buganda era nabawa amagezi obutakoowa kuzirima.      	https://gambuuze.ug/2022/05/10/katikkiro-mayiga-akubye-ebituli-mu-ndagaano-yemmwaanyi-gavumenti-gyeyakola-ne-vinci/
business	Minisita Ogwanga atabuse; akutte abakozi ba gavumenti 6 lwakudibaga mirimu	 Minisita omubeezi avunaanyizibwa kukulondoola ebyenfuna by’eggwanga, Peter Ogwang alagidde abakozi ba gavumenti 6 mu disitulikiti y’e Bugiri bakwatibwe lwakukola mirimu gya gavumenti mu ngeri ya gadibe ngalye. Ogwanga ategeezezza nti bano bafiiriza gavumenti obulindo bwa ssente olw’okwagala okwekkusa kyokka nga zibeera ziweereddwayo kuganyula bannansi abawerako ate ng’abalala tebasobola kulondoola mirimu ng’obuvunaanyizibwa bwabwe bwe bulambika. Bino we bijjidde nga Minisita Ogwanga ayingira wiiki eyookubiri ng’amakanda agasimbye mu bitundu by’e Busoga okulaba embeera Pulojekiti za gavumenti mweziri wabula nga bye yaakazuula mu disitulikiti okuli Bugiri ne Namutumba byennyamiza. Ono yeetondedde abatuuze ku bubbi bwa ssente z’omuwi w’omusolo mu kitundu kino naye n’abagumya okumanya nti gavumenti ekola buliekisoboka okukendeeza ekizibu kino era wano w’asinzidde n’alagira abakozi ba gavumenti 6 bakwatibwe basobole okubitebya. Ogwanga asuubizzaokumaliriza omulimu gw’olambula Pulojekiti za gavumenti mu bitundu bya Busoga olwaleero n’oluvannyuma yeeyongereyo mu bitundu by’eggwanga ebyenjawulo. Minisitaabatuuze baloopedde Minisita ku mbeera mwe bali n’amannya g’abanene ba gavumenti mu kitundu kino abeezibika ssente ezaalina okukola emirimu. Mu bakwatiddwa mulimu akulira poliisi y’e Lwemba James Kakaire ne bayinginiya ku mitendera egiwera okuli;Mugoya Samson, Ikaaba Fred, Isiko Kalifani, Kisamba Samuel ne Mariam Wanyanya nga kati bano bakuumirwa ku poliisi y’e Bugiri.            	https://gambuuze.ug/2021/10/28/minisita-ogwanga-atabuse-akutte-abakozi-ba-gavumenti-6-lwakudibaga-mirimu/
health	COVID-19: Abayizi bandisigala ku masomero mu luwummula	  Agamu ku masomero agalina abayizi abali mu bibiina ebimalako omutendera ogwakamalirizo gagenda kusigazaayo abayizi ku ssomero nga tebagenda kudda waka mu luwummula okugezaako okutangira ekirwadde kya Ssennyiga Corona.  Abayizi bano okuli; aba P.7, S.4, S.6 n’abamaliriza emisomo ku matendekero aga waggulu, baddamu okusoma nga 15/October/2020 oluvannyuma lw’okumala emyezi egiwera mukaaga nga tebasoma olwa Ssennyiga Corona.Bano bagenda kuwummula nga December 18, 2020, wabula agamu ku masomero galaze okutya ku ky’abayizi okudda awaka mu mbeera eno eya Ssennyiga Corona. Omu ku bakulira amasomero gano, Mike Sekago, agambye nti balowooza ku ky’okusigaza abayizi ku ssomero olw’okwerinda ekirwadde kya Ssennyiga Corona kuba tebamanyi kiri waka.“Ekirwadde kino kyeyongedde era tetumanyi kiyinza kutuuka ku bayizi baffe naye ate bw’otunuulira ekiseera kye bagenda okuwummula kitono nnyo, kale nga kisingako okubasigaza ku ssomero.” Sekago bwe yategeezezza.Sekago yagambye nti bajja kusabayo abazadde akasente akatono akanaabayamba okulabirira abaana bano mu kaseera kano naye era kyakuyamba abaana okusigala nga bejjukanya ku bye basomye. Ono yawagiddwa akulira ebyensoma ku City Secondary School mu Wakiso, Lawrence Kalyango, eyategeezezza nti baagala Minisitule y’ebyenjigiriza ebakkirize okusigaza abayizi mu luwummula luno kuba bakwataganye n’abayizi ne bakkiriza. “Bw’eba gavumenti yagaana okugoba abaana ffiizi ng’etya nti ewaka bajja kufunirayo Corona ate lwaki bakkiriza okubasindika ewaka mu luwummula luno olumpi ate ng’ekirwadde kikyaliwo.” Kalyango bwe yannyonnyodde. Abakungu mu Minisitule y’ebyenjigiriza baategeezezza nga bwe bafunye ekirowoozo kino naye tebasobola kukyusa kalenda kwe batambulira.Dayirekita w’okusoma okutandikirwako ne ssekendule mu Minisitule, Ismail Mulindwa, yagambye nti okulambikibwa kujja kuva mu Minisitule y’ebyobulamu era nga yejja okubawa kye balina okuzzaako. Eky’abayizi okusigala ku ssomero abamu ku bazadde omuli Twaha Mukiibi, bakiwagidde naye ne basaba abasomesa obutasaba ssente ndala kuba baabasasuzza ssente nnyingi ate nga ttaamu ebadde nnyimpi. Omulala Paul Matovu, alina omwana mu P.7 yagambye nti ekirowoozo kirungi singa abasomesa tebaddamu kubaggyako ssente.Wadde nga ye Halima Shaban agamba nti muwala we ayagala kimu kudda waka kuwummula era y’ensonga enkulu ku ye essaawa eno. URN    	https://gambuuze.ug/2020/11/18/covid-19-abayizi-baakusigala-ku-masomero-mu-luwummula/
religion	Ppaasita eyakozesa erinnya lya Museveni nafera obuwumbi 4, asibiddwa emyaka 2	   Omulamuzi omukulu owa Kkooti esookerwako e Luweero asingisizza omusumba Sirajje Ssemanda ne Looya we Jimmy Arinaitwe omusango gw’obufere n’abasindika mu nkomyo bamaleyo emyaka 2 n’ekitundu. Bano era balagiddwa okusasula engasi ya bukadde 405. Kkooti eno ebadde ekuliddwamu omulamuzi Gladys Kamasanyu ensala eno yagiwadde ku Lwakubiri oluvannyuma lw’okuwuliriza obujulizi bwonna obuluma Ssemanda ne Arinaitwe olw’okufera bannanyini masomero, abazadde n’abaana obuwumbi obusoba mu 4. Oludda oluwaabi nga lukuliddwa Allan Musinguzi, lwategeezezza nti bano bakozeseza ekitongole kyabwe ekya ‘Hands Across the World Intiative’ nebafuna abantu abasoba mu 5000 nga babasuubiza okubatwala ebweru, okuwa abayizi Sikaala awamu n’okubayunga ku nteekateeka ya ‘Operation Wealth Creation’ nga byonna byali byabulimba. Musinguzi yategeezezza nti Semanda yeekobana n’ abalala 2 nebasuubizza abantu abawerako okubatwala ewa Pulezidenti Museveni akole ku bizibu byabwe. Era oludda oluwaabi lwategeezezza nti mu July wa 2017, abakwate bano bategeeza abantu nga bwebamanyiganye ne Pulezidenti Museveni awamu ne muganda we Gen. Salim Saleh nebategeka okutwala abantu ku lugendo e Yisirayiri. Bano babasasuza wakati w’ emitwalo 50 n’akakadde kamu n’ekitundu ku buli muntu okugenda ku lugendo luno. Abaali basasudde ssente bakanya kulinda nga olugendo terutuuka era bwebatuukirira Akakiiko akalwanyisa enguzi mu maka g’ Obwapulezidenti (State House Anti Corruption Unit), eyasitukiramu nekwata omusumba ne banne nebayimbulwa ku kakalu. Mu mwaka 2020, Semanda bamulondoola nebamusanga ku nsalo e Mutukula nga agezaako okuddukira e Tanzania era bweyaggyibwayo yatwalibwa butereevu mu kkooti nemusindika ku alimanda e Kitalya.       	https://gambuuze.ug/2023/01/11/ppaasita-eyakozesa-erinnya-lya-museveni-nafera-obuwumbi-4-asibiddwa-emyaka-2/
politics	Tujja kukolagana n’omuntu yenna bannakenya gwe banalonda – Museveni	   Pulezidenti Yoweri Kaguta Museveniategeezezza nti Uganda nneetegefu okukolagana n’omukulembeze yenna bannakenya gwe banaalonda ku bwapulezidenti .”Yenna anaayitamu okubeera Pulezidenti w’e Kenya. Tujja kukolagana naye kasita anaabeera ng’alondeddwa bannansi.” Museveni bw’annyonnyodde. Akalulu mu ggwanga lya Kenya kasembedde nga kagenda kubibwa nga August 9, 2022 lwe bagenda okulondera ababaka mu lukiiko lw’e ggwanga, n’olukiiko oluddako awamu n’abakulembeze omuli ba Gavana awamu n’enkiiko eza wansi. BinoMuseveni yabyogedde asiibula abadde omubaka wa Kenya mu ggwanga, AmbasadaKiema Kilonzo. Kilonzo abadde amaze emyaka 3 mu kifo kino nga yasazeewo okuddayo mu Kenya asobole okuvuganya ku kifo kya Gavana we Kitui. Okusinziira ku Museveniomukwano wakati w’amawanga gano gombi gwe gusinga amakulu nga si nsonga ani abeera awangudde obwapulezidenti enkolagana ebeera erina okugenda mu maaso. AmbasadaKilonzo yeebazizza Pulezidenti Museveni olw’okumuteerawo embeera ennungi mu myaka 3 gy’amaze mu kifo ng’esobozesezza ebyensubulagana wakati Uganda ne Kenya wadde wabaddewo ekirwadde kya Corona. Ono era yeebazizza gavumenti ne bannayuganda olw’omukwano gwe bamulaze ekisobozesezza enkolagana wakati w’amawanga gombi okugenda mu maaso. “Nga nsiibula okuva wano, njagala okukiddamu nti bannayuganda bandaze omukwano era wano wafuuse waffe.” Kilonzo bw’agambye. Kilonzo yalondebwa Pulezidenti Uhuru Kenyatta mu 2018 in 2018, okubeera Ambasada wa Kenya e Uganda.         	https://gambuuze.ug/2022/02/09/tujja-kukolagana-nomuntu-yenna-bannakenya-gwe-banalonda-museveni/
politics	Bobi Wine agobye obukuumi bw’akakiiko k’ebyokulonda, okutongoza Manifesto akututte Mbarara	  Kampala Pulezidenti w’ekibiina kya National Unity Plaform (NUP), Robert Kyagulanyi Ssentamu, amanyiddwa nga Bobi Wine, asazeewo okutongoza Manifesto ye akutwale mu kibuga ky’e Mbarara ku Lwokutaano lwa wiiki eno. Omubaka  Robert Kyagulanyi Ssentamu “Ku Lwokutaano lwa wiiki eno, tugenda kutongoza manifesito yaffe mu kibuga Mbarara. Era tujja kuggulawo woofiisi zaffe mu butongole ku lunaku lwe lumu. Twabadde tutegese okutongoza manifesito yaffe eggulo ku kitebe e Kamwokya naye ndowooza mwalabye ekyabaddewo engeri ab’ebyokwerinda gye batukubye ttiyaggaasi n’amasasi,” Rubongoya bw’ategeezezza bannamawulire leero e Kamwokya. Okusinziira ku Ssaabawandiisi w’ekibiina kino, Lewis Rubongoya, Omubaka Robert Kyagulanyi, poliisi ekyamukuumira awaka nga temukkiriza kuvaayo naye akakasizza nti, baakusala amagezi gonna okulaba ng’ono atongoza manifesito ye mu kibuga kye Mbarara. Rubongoya agambye nti bagenda kukozesa akakisa kano okuggulawo ettabi ly’ekibiina ery’ekitundu ky’Ankole okusobola okukwasaganya ensonga z’ekibiina. Ono akakasizza nga Kyagulanyi bw’agobye obukuumi obwamuweereddwa akakiiko k’ebyokulonda oluvannyuma lw’okwewandiisa ng’agamba nti bano baalemeddwa okukola omulimu gwabwe. “Pulezidenti waffe agaanye obukuumi obwamuweereddwa akakiiko k’ebyokulonda. Abo abalina okumukuuma ate be baayambye bannaabwe ab’ebyokerinda okumukwata e Kyambogo oluvannyuma lw’okwewandiisa,” Rubongoya bw’annyonnyodde. Ab’ebyokwerinda ku Lwokubiri baalemesezza Bobi Wine okutongoza manifesito ye ku kitebe kye e Kamwokya oluvannyuma nebamusibira mu maka ge. Ab’ebyokwerinda baakubye amasasi ne ttiyaggaasi era ng’abamu ku bawagizi ba Bobi Wine baafunye ebisago era nga bali mu kujjanjabibwa mu malwaliro ag’enjawulo okwetooloola eggwanga.    	https://gambuuze.ug/2020/11/04/bobi-wine-agobye-obukuumi-bwakakiiko-kebyokulonda-okutongoza-manifesto-akututte-mbarara/
health	Abasawo b’e Mulago bayambako okubbayo abalwadde – Minisitule y’ebyobulamu	   Kampala Abamu ku basawo b’eddwaliro ekkulu e Mulago basongeddwamu okubeera emabega w’omuzze gw’okubba abalwadde mu ddwaliro lino nebabatwala mu malwaliro g’obwannanyini. Kino kibotoddwa akulira eddwaliro lino  Dr Baterena Byarugaba  eggulo ku Lwokuna bweyabadde n’abakungu ba Minisitule y’ebyobulamu nga boogerako eri bannamawulire. Dr. Baterena agamba nti byebakazuulawo biraga nti waliwo bakayungirizi abalinda abalwadde mu bifo awasimba emmotoka  ku ddwaliro lino wamu n’abasawo ababuzaabuza abalwadde nebabatwala mu malwaliro agaliraanye Mulago. Ono yalaajanidde abakulu mu Minisitule okubaako kyebakolawo kuba omuzze guno gutadde obulamu bwa bannayuganda mu matigga. Dr. Baterena yawadde eky’okulabirako ky’omwana eyagyibwa e Mulago natwalibwa mu ddwaliro ly’obwannanyini kyokka nalongoosebwa bub inga kati ensonga ziri mu kkooti ekitatanye ekifananyi ky’eddwaliro lino. Bino webijidde nga Minisita omubeezi ow’ebyobulamu Robinah Nabbanja yatandikawo okulambula eddwaliro lino buli Lwakuna okusobola okutereeza emirimu wamu n’okutumbula obuweereza nga alwanyisa obulyi bw’enguzi. Kinajjukirwa nti mu mwaka 2019, Pulezidenti Yoweri Kaguta Museveni yalagira amalwaliro agatunda eddwaliro naddala mu ddwaliro lino okuggalawo nga agamba nti bano bali bawandikira abalwadde eddagala eriri mu malwaliro gaabwe olwo nebabasindikayo okuligula.      	https://gambuuze.ug/2021/04/23/abasawo-be-mulago-bayambako-okubbayo-abalwadde-minisitule-yebyobulamu/
politics	Abeesimbyewo bakubiriziddwa okwewala okusiga obukyayi	  Bulange Minisita w’Obwakabaka owa gavumenti ez’ebitundu era Ssaabawolereza w’Obwakabaka, Christopher Bwanika, asabye abeesimbyewo ku bifo ebyenjawulo okwewala ebyobufuzi ebisiga obukyayi era bagondere amateeka.  Owek. Bwanika okusaba kuno yakukoze ku Lwakubiri mu bimuli bya Bulange bwe yabadde atikkula oluwalo okuva mu masaza okuli; Kyaddondo, Kyaggwe, Busiro ne Bulemeezi, ku mukolo kwe yabadde akiikiridde Katikkiro Charles Peter Mayiga. “Tufube nnyo okwewala ebitutwala mu butakkaanya naye Obutakkaanya obwo nga bubaddewo tufube okubugonjoola mu nkola ey’obuntubulamu so si mu kukozesa lyanyi. Twewale okutwalira amateeka mu ngalo kuba si nkola ya bugunjufu era si nkola ya Buganda.” Owek. Bwanika bwe yategeezezza. Owek. Bwanika yagumizza abantu ba Ssaabasajja Kabaka nga kaweefube w’Obwakabaka okufuna eddwaliro bw’atambula obukwakku era nga kabbineeti yamala dda okugiyisa. Minisita omubeezi owa gavumenti ez’ebitundu, Joseph Kawuki yasinzidde ku mukolo guno, n’asaba abazadde okwagazisa abaana emirimu gye bakola kibataase okugenda ku mawanga okubonaabona nga banoonya emirimu. Ate ye Katikkiro w’Ebyalo bya Ssaabasajja Kabaka, Omuk. Moses Luutu, yaloopedde Obuganda ensonga y’abaana okubanga tebakyaleetebwa ku mikolo, nga kino kisobola okusaanyaawo ezimu ku nkola ez’ebyobuwangwa. Abaami ba Ssaabasajja abaakiise e Mbuga baawozezza olutabaalo lwabwe ku ntambuza y’emirimu gy’Obwakabaka ne balaga n’ebyo ebisinga okubasoomooza mu bitundu byabwe. Eggombolola ya Mutuba IV Kawuga okuva e Kyaggwe, ye yalidde empanga ate abaasinze okuleeta Amakula baabadde ba ggombolola Ssaabawaali Bukyama okuva mu ssaza ly’e Bulemeezi. Obukadde obusoba mu 15 bwe bwaleeteddwa okuva mu masaza gano, ssaako Amantambutambu n’Amakula ga Katikkiro ne Beene.    	https://gambuuze.ug/2020/10/28/abeesimbyewo-bakubiriziddwa-okwewala-okusiga-obukyayi/
religion	Emisango gy’obutemu egivunaanibwa Ffaaza tegiriimu byabufuzi – Poliisi	  Poliisi ewakanyizza ebigambibwa nti Ffaaza w’ekigo ky’eBisanje mu Masaka eyateekeddwako emisango gy’obutemu, Rev Fr. Richard Mugisha girimu ebyobufuzi. Kino kiddiridde okuteekebwako emisango gy’obutemuoluvannyuma lw’omubbi eyakwatibwa ng’agezaako okubba emmotoka y’ekika kya Harrier okufiira mu kaduukulu ka poliisi. Bw’abadde ayogerako ne bannamawulire ku Mmande, omwogezi wa poliisi mu ggwanga, Fred Enanga ategeezezza nti ku lunaku olwogerwako, omuvubuka Ronald Kyeyune, 30, yakwatibwa ng’agezaako okubba emmotoka ya Ffaaza era n’akubibwa nga Ffaaza tannayita poliisi kutaasa mbeera. “Omuvubuka ono yakwatibwa ku ssaawa 5 ez’ekiro ng’abba emmotoka, wano abavubuka n’abatuuze baatandika okumukuba era wano Ffaaza we yayitira poliisi y’e Masaka n’ejja okumutaasa. Poliisi we yatuukira ku ssaawa 7 ez’ekiro n’emutwala ku poliisi e Masaka.” Enanga bw’agambye. Okusinziira ku Enanga, ku ssaawa 12:30 ng’obudde bukedde, abakuuma ekkomera baalaba omusibe ono nga tali mu mbeerannungi era ne bategeeza abaliwo asobole okutwalibwa mu ddwaliro nga mu kaseera kano we yafiira. Abamu ku batunuulizi b’ensonga, bavuddeyo ne bategeeza nga Ffaaza Mugisha bw’avunaanwa olw’ebigambo bye yayogera ng’eggwanga ligenda mu kulonda bwe yasaba abantu mu lwatu okulonda ekibiina kya NUP awamu ne Kyagulanyi Ssentamu ku bwapulezidenti. Oluvannyuma lw’amawulire g’okuteekebwako emisango gy’obutemu, bangi baavuddeyo ne bategeeza nti bino biva ku bigambo bye yayogera nga’awagira aba Opozisoni. Enanga agamba nti temuliimu byabufuzi era okunoonyereza kwonna kwe baliko kwekuusa ku ebyo ebyaliwo ku lunaku olwo, Kyeyune lwe yafa era baagala kulaba ng’amateeka gakola ku abo abaali emabega w’ekikolwa kino, basobole okuvunaanibwa so si lwa ndowooza za byabufuzi ng’abamu bwe babadde bagamba. Ono agamba nti nga poliisi bagenda kusigala nga banoonyereza ku nsonga eno wasobole okubaawo obwenkanya.   	https://gambuuze.ug/2021/10/18/emisango-gyobutemu-egivunaanibwa-ffaaza-tegiriimu-byabufuzi-poliisi/
health	Omuk. Baker Ssejjengo akunze bavubuka okulwanyisa Mukenenya	  Kampala Ssentebe w’olukiiko lw’abavubuka mu Buganda olwa Buganda Youth Council, Omuk. Baker Ssejjengo akunze abavubuka okuteeka ekiragiro kya Kabaka mu nkola eky’okubeera abasaale mu kulwanyisa ekirwadde kya Mukenenya. Ono agambye nti wadde ng’abavubuka basanyuka nnyo olwa Ssaabasajja okubakwasa omulembe gwe n’abasosoowaza ne mu kulwanyisa obulwadde bwa Mukenenya ng’abeetoololezaako omulamwa, singa abavubuka tebeenyigiramu mulimu gwabaweebwa, Omutanda ajja kuba nga yamenyekera bwereere. Bino Omuk. Ssejjengo abyogeredde mu Masengere nga alambulula ku nteekateeka z’amazaalibwa ga Kabaka ag’emyaka 66.  “Nsaba abavubuka bonna mu Buganda ne Uganda yonna okutwaliza awamu era n’abantu bonna okuba abasaale mu kulwanyisa Mukenenya kubanga ffenna kitukakatako.” Omuk. Ssejjengo bwe yategeezezza. Omuk. Ssejjengo era yakikkaatirizza nti singa abantu bajjumbira ekola z’okulwanyisa Mukenenya essatu omuli; okuba abeesimbu eri abaagalwa baabwe, okwekuuma naddala abo abatannaba kwetuuka wamu n’okukozesa obupiira, okufuna abalwadde ba Mukenenya abapya okusukka omwaka gwa 2030 kisobola okufuuka olufumo ng’ekigendererwa ky’ekitongole ky’ensi yonna bwekiri. Omuk. Baker Ssejjengo nga y’omu ku batuula ku kakiiko akategeka amazaalibwa ga Nnamunswa ag’omulundi guno, akubirizza abantu okwenyigira mu bikujjuko by’amazaalibwa ga  Kabaka ebyakulemberwamu okusabira Ccuucu mu masinzizo ag’enjawulo. Ku Lwomukaaga luno wagenda kubaawo okusaba mu Abadiventi wamu n’ebyoto mu masaza gonna okwetoloola Buganda. Okusinziira Ku mukungu Ssejjengo, ebyoto by’omulundi guno bigenda kukolebwa misana wakati w’essaawa 8 ne 12 okusobola okukuuma ekiragiro kya kafyu ekyateekebwawo omukulembeze w’eggwanga. Kabaka Ronald Muwenda Mutebi yasiima okubeera emmunyeenye y’ekitongole ky’amawanga amagatte mu kulwanyisa ekirwadde kya Mukenenya mu Africa era omulamwa gw’amazaalibwa ge ag’omulundi guno ogw’enkaaga mu omukaaga gugamba nti, “Abavubula tube basaale mu kulwanyisa Mukenenya.”      	https://gambuuze.ug/2021/04/08/omuk-baker-ssejjengo-akunze-bavubuka-banne-okulwanyisa-mukenenya/
politics	Museveni alabudde abategese okucankalanya okulonda	  Kampala Pulezidenti Yoweri Kaguta Museveni alabudde abaagala okutaataaganya akalulu ka 2021 n’ategeeza nti gavumenti ye yeetegese okwambalagana n’omuntu yenna anaagezaako okutabula akalulu kano. Pulezidenti Museveni nga  alamusa ku bannakibiina  Okulabula kuno Museveni akukoze ku Mmande e Kyambogo ng’ayogerako ne bannamawulire oluvannyuma lw’okukakasibwa akakiiko k’ebyokulonda ng’omu ku bantu abagenda okuvuganya ku ntebe ennene mu kalulu ka 2021. Museveni agamba nti bafunye amawulire ng’abamu ku beesimbyewo bwe bategese okutaataaganya akalulu kano bw’anaaba anoonya okweddiza entebe eno omulundi ogw’omukaaga. “Nsaba Bannayuganda mukuume emirembe mu kalulu kano.” Pulezidenti Museveni bw’agambye. Ono annyonnyodde nti wadde yeesimbyewo naye era y’akyali Pulezidenti era ng’afunye amawulire ku bamu ku bantu abaagala okutaataaganya akalulu kano n’ategeeza nti tebagenda kubaganya kutabangula mirembe gy’abantu gye baalwanirira. “Tewali muntu atusinga bwe kituuka ku kulwana. Tuwulira abantu abali mu kukolagana n’amawanga g’ebweru. Tewali mugwira agenda kutabangula mirembe wano, mugenda kufiira bwereere awatali nsonga.” Museveni bw’annyonnyodde. Museveni agumizza abawagizi be obutakkiriza kutiisibwatiisibwa ba ludda luvuganya era n’abasaba baddukire mu b’obuyinza singa ebikolwa bino bibeerawo. Museveni akubirizza abantu okunyweza ebiragiro bya COVID-19 kubanga buli lukya kyeyongera ng’abantu 110 baamaze dda okulugulamu obulamu ate ng’abakwatiddwa ekirwadde kino banaatera okuwera emitwalo 2.    	https://gambuuze.ug/2020/11/02/museveni-alabudde-abategesi-okucankalanya-okulonda/
politics	Tulonde: Bobi Wine akubye oluyimba n’akunga abantu okumulonda	  Kampala Alina kkaadi ya National Unity Platform (NUP), Robert Kyagulanyi Ssentamu amanyiddwa nga Bobi Wine, afulumizza oluyimba n’asaba abalonzi okulonda mu bungi nga January 14, basobole okweggyako Pulezidenti Yoweri Museveni. Omubaka Robert Kyagulanyi Ssentamu aka Bobi Wine Mu luyimba Kyagulanyi lw’atuumye “Tulonde” agamba nti eno y’engeri yokka esoboka mu kiseera kino okusobola okumamulako Pulezidenti Museveni afuze eggwanga lino emyaka egisoba mu 35. “Okuva mu Novemba omwaka oguwedde babadde batuyigga. Aba SFC baatandikirawo okutulumba nga twakeewandiisa era olugendo lwaffe lubadde lwa ttiyaggaasi n’amasasi. Bangi ku bannaffe bafudde Nubian Li ne balala bali mu kkomera, okumaliriza kino tulina kulonda.” Wine bwe yategeezezza mu luyimba. Kyagulanyi yagambye nti oluyimba buno bubaka eri buli muntu eyeewandiisa okugenda alonde kuba gavumenti ya Pulezidenti Museveni teyeetaaga kuwa mukisa mulala. “Omusana bwegwaka, mumanye Manvuuli w’eri, bw’etonnya Manvuuli w’eri era mulonde Manvuuli.” Kyagulanyi bwe yagasseeko. Manvuuli ke kabonero akatongole ak’ekibiina kya National Unity Platform ke bakozesa mu kalulu kano. Bwe yabadde ayogera ku luyimba luno, Kyagulanyi yagambye nti aluwaddeyo eri munywanyi we, Nubian Li awamu n’abalala abali mu makomera. Okuva lwe yalaga nti agenda kesimbawo avuganye Pulezidenti Museveni mu 2018, Kyagulanyi azze akunga bannayuganda okuvaayo mu bungi balonde era nga y’omu ku abaasaba bannayuganda okwewandiisa bafune endagamuntu ezinaabayamba okwetaba mu kalulu kano.    	https://gambuuze.ug/2021/01/11/tulonde-bobi-wine-akubye-oluyimba-nakunga-abantu-okumulonda/
health	Obwakabaka Busse Omukago N’ekibiina Ky’abantu Abaliko Obulemu Okulwanyisa Mukenenya	Apollo Mukasa ng’assa omukono ku ndagaano ku lwa UNAPD Obwakabaka bwa Buganda busse omukago n’ekibiina ekigatta abantu abaliko obulemu ku mubiri ekya Uganda National Action on Physical Disability [UNAPD] okulwanyisa akawuka ka mukenenya mu bantu abaliko obulemu. Bwabadde assa omukono ku ndagaano eno, Minisita avunaanyizibwa ku nkulaakulana y’abantu n’ebyobulamu, Oweek. Dr. Prosperous Nankindu Kavuma, yagambye nti Ssaabasajja Kabaka alina obuvunaanyizibwa bw’okulwanyisa mukenenya mu Buganda, Uganda ne mu Maserengeta ga Africa yonna. Oweek. Prosperous Nankindu Kavuma ng’assa omukono ku ndagaano “Omulimu guno munene naye agukutte kannabwala era ayagala kumalirawo ddala mukenenya mu bantube. Abantu bonnna Ssaabasajja Kabaka abaagala era talimu kusosola era atwala abantube bonna nga baamugaso,” Nankindu bweyagmbye. Yayongeddeko nit basanyufu olw’abantu abaliko obulemu okuvaayo okukolagana n’Obwakabaka okulwanyisa siriimu. “Nkakasa nti eddoboozi lya Ssaabasajja ku mukenenya lijja kutuuka kubantu bemukulembera mu Uganda,” Nankindu bweyagambye. Yagaseeko nti obubaka ku mukenenya tebusosola mu bantu oba baliko obulemu oba tebaliiko kubanga mukenenya tasosola ng’akwata. Kululwe, Apollo Mukasa eyataddeko omukono ku lwa UNAPD yagambye nti ebiseera ebisinga abantu abaliko obulemu batunuulirwa ng’abatasobola era ng’abateetaaga kuyambibwa, ekibaviirako okubonaabona. “Ekitongole ng’ekyaffe kivaayo okulaba nti abantu bano bayambibwa, batunuulirwe ng’abantu abalina byebasobola okukola,” Mukasa bweyagambye. Yayongeddeko nti bwebaawulira omulanga gwa Ssaabasajja Kabaka ogw’okulwanyisa akawuka ka sirimu baasalawo okumukwasizaako ng’abantu abalina obulemu. “Abantu abaliko obulemu naffe akawuka katukwata kubanga naffe tugenda mu bikolwa by’omukwano,”Mukasa bweyagambye. Endagaano eno egenda kukola ppaka 2024.   	https://gambuuze.ug/2020/03/23/obwakabaka-busse-omukago-nekibiina-kyabantu-abaliko-obulemu-okulwanyisa-mukenenya/
politics	Saagala kubeera Pulezidenti wa Uganda – Rebecca Kadaga	  Minisita avunaanyizibwa ku nsonga za East Africa, Rebecca Alitwala Kadaga awakanyizza ebigambibwa nti ayagala kuvuganya ku ntebe y’obwapulezidenti mu mwaka 2026. Ekiwandiiko ekyafulumiziddwa omwogezi wa Minisitule eno, Samuel Bishop, Kadaga agamba nti eng’ambo zino eziyiting’ana ku mutimbagano zigendereddwamu okwawula mu ggwanga naye ye ng’omuntu talina kye yeetaaza kifo kino. “Wiiki ewedde, waliwo ebyabadde bitambuzibwa ku mutimbagano nga biraga ebifaananyi bya Kadaga ng’omu ku bagenda okuvuganya ku bwapulezidenti mu 2026. Ebifaananyi bino bye bimu byateekebwayo mu May wa 2021 era ensonga eno yamaze okuweebwa aba Uganda Communications Commissionn’ebyokwerinda mu ggwanga.” Ekiwandiiko bwe kisomye. Okusinziira ku Kadaga, ebifaananyi bino bijingirire ebigendereddwamu okutabula eggwanga era kati ayagala UCC ezuule abaabadde emabega w’okufulumya ebifaananyi bino era bavunaanibwe olw’okukozesa obubi omutimbagano. Kinajjukirwa nti bwe yali mu kalulu ng’anoonya ekifo ku kakiiko akafuzi ak’ekibiina akamanyiddwa nga CEC ng ‘omumyuka wa Ssentebe w’ekibiina, Kadaga yagamba ye yali ensonga lwaki Pulezidenti Museveni akyaliwo olw’okuggyawo ekkomo ku myaka nga singa teyali ye, Pulezidenti Museveni yandibadde Rwakitura mu nte ze. Wabula oluvannyuma lw’okusisinkana Pulezidenti Museveni, ebigambo bino yabyegaana. Mu nsisinkano eno eyamalira ddala essaawa 5 nnamba mu maka g’Obwapulezidenti, ensonda ezeesigika zigamba Museveni yeesemba ebya Kadaga okumuyisaawo naddamu okuvuganya. KatiKadaga yafuuse omunene owookubiri okwesamba okuvuganya ku bwapulezidenti mu gavumenti ya Museveni ng’eyasooka yalieyali Ssaabaminisita Ruhakana Rugunda. Oluvannyuma lw’akalulu ka 2021, n’okusuulibwa ku bwassaabaminisita, Rugunda yafuulibwa omubaka ow’enkizo mu woofiisi ya Pulezidenti.      	https://gambuuze.ug/2021/11/29/saagala-kubeera-pulezidenti-wa-uganda-rebecca-kadaga/
politics	Museveni ayungudde amagye gatangire okwekalakaasa	  Kampala Pulezidenti Museveni ategeezezza nga bw’ayungudde bakomando okuva mu UPDF okukola ku bwegugungo obuyinza okubaawo nga tugenda okulonda n’oluvannyuma lw’okulonda. Abamu ku bajaasi abalabikira ku nguudo za Kampala Bino Museveni yabitegeezezza bannayuganda eggulo bwe yabadde awa obubaka bwe obumalako omwaka gwa 2020 n’okwaniriza 2021. Museveni yagambye nti oluvannyuma lw’okwekalakaasa okwabalukawo mu kibuga nga Novemba 18 obwaleka nga abantu 50 bakufiiriddemu olw’okuwakanya okukwatibwa kwa Kyagulanyi, yasazeewo okuleeta bakomando bang’ange embeera. “Bino byonna byava ku kubulwa mpisa wamu n’ebikolwa by’obuzzi bw’emisango ebiri mu bantu b’oludda oluvuganya gavumenti ebyavaamu okwekalakaasa. Nayungula abajaasi baffe abatendeke obulungi ababadde e Somalia ne Congo nga balwanyisa ADF olw’obunafu obuli mu poliisi eyakkiriza ebintundu bya Kampala ebimu okuba nga tebikyayitikamu.” Museveni bwe yagambye. Ono yasiimye bannamagye bano abaateekebwa mu bitundu by’ekibuga b’agamba nti bakoze kinene okufuuza abazzi b’emisango. “Basobodde okukwata ku bazzi b’emisango ab’olulango abamanyiddwa era abasinga ku bano bakolaganye bulungi ne poliisi.” Museveni bwe yannyonnyodde. Ne ku mulundi guno, Museveni yakolokose abapoliisi bagamba nti baali balemeddwa okukola ku Kyagulanyi okutuusa lwe yayimbula amajgye era nga gano okutwaliza awamu gakoze omulimu mulungi. Museveni omwezi oguwedde yakola enkyukakyuka mu poliisi okwetaasa ku kawukuumi era eyali omumyuka wa Ssaabaduumizi wa poliisi, Maj. Gen Sabiiti Muzeeyi, n’amusikiza Maj. Gen. Paul Lokech. Sabiiti namusindika ku kitebe ky’amagye e Mbuya nga bw’alinda okuweebwa obuvunaanyizibwa obuggya. “Baali bafunyeemu kawukuumi n’enkola enkyukakyuka, nagamba poliisi nti sijja kugumiikiriza bunafu bwabwe wadde eddakiika, omuntu yenna atasobola kukuuma bannayuganda agenda ewaabwe alunde embuzi.” Museveni bwe yakangula ku ddoboozi gyebuvuddeko. Ku kulonda okubindabinda, Museveni yalabudde okukola ku muntu yenna ayagala okutabangula okulonda kwa 2021. “Njagala okuwa amagezi ab’oludda oluvuganya naddala abo abatiisatiisa nti tekijja kukola. Tewali muntu alina kutiisatiisa bannayuganda. Bw’oyagala nkwegatteko, nsikiriza. Kino tetugenda kigumiikiriza.” Museveni bwe yalabudde.    	https://gambuuze.ug/2021/01/01/museveni-ayungudde-amagye-gatangire-okwekalakaasa/
business	Museveni alabudde aba KCCA, Kampala siwa bagagga bokka	 Pulezidenti Yoweri Kaguta Museveni alabudde abakulira n’okuteekerateekera ekibuga Kampala ku kugobaganya abanaku naddala mu butale okukikomya mu bwangu kuba Kampala siwa bagagga bokka. Okulabula kuno, Museveni akukoze asisinkanye ab’ekitongole ki Kampala Capital City Authority, abakulembeze b’obutale mu Kampala n’emirilaano mu maka g’Obwapulezidenti e Nakasero ku Lwokubiri. Pulezidenti Museveni yategeezezza nti abantu bamufuna mpola bebalina okubeera bannannyini butale buno awamu n’okubuddukanya kyokka kyewunyisa okulaba nga obumu butwaliddwa abagagga nebabuggya ku banaku. “ Abagagga basobola bulungi okufuna amaduuka ku Kampala Road, Ntinda n’ebifo byonna ebirala. Nga abakulembeze abalumirwa ensi yammwe, mulina okulowooza ku baavu,” Pulezidenti Museveni bwe yannyonnyodde. Ensisinkano eno eddiridde ekiragiro kya Pulezidenti ku kugonjoola ensonga eziruma abantu abaavu mu Kampala n’emirilaano. Museveni era alagidde KCCA okulaba nti buli Divizoni ye Kibuga ebeeramu obutale bubiri obwa gavumenti awamu ne ppaaka 2 nga bino birina kubeeramu baavu era bebalina okubiddukanya. “Abantu bemugoba ku nguudo babadde bagamba nti tebalina waakulaga, kati bwemubagoba nga temubategekedde banaalaga ludda wa?” Museveni bwe yabuuzizza. Okusobola okusalira ebizibu bamufuna mpola byebayitamu, Pulezidenti Museveni yalagidde Ssaabaminisita okutuula nabakwatibwako ensonga basalire wamu amagezi ku kirina okukolebwa. Ssaabaminisita, Robinah Nabbanja yeebazizza Pulezidenti Museveni olw’amaanyi gateekau okulwanirira omuntu wa bulijjo era neyeeyama okukolagana nabakwatibwako okuteereza embeera ya Mufunampola mu butale. Ensisinkano eno yeetabiddwamu minisita omubeezi owa Kampala, Kabuye Kyofatogabye, Minisita wa gavumenti ez’ebitundu , Raphael Magezi, Akulira KCCA Dorothy Kisaka, Omubaka wa Pulezidenti mu Kampala, Amina Lukanga ne Mmeeya Salim Uhuru.      	https://gambuuze.ug/2022/11/02/museveni-alabudde-aba-kcca-kampala-siwa-bagagga-bokka/
politics	Bwoba toyagala Uganda nga nze, vva mu Poliisi-Museveni	  Omukulembeze wa Uganda Yoweri Kaguta Museveni Omukulembeze w’eggwanga Yoweri Museveni alagidde, Ssenkaggale wa Poliisi Martin Okoth Ochola agobe abasirikale bwonna beesuulirayo ogwannaggamba nebeerabira omulimu ogw’abakwasibwa ogw’okukuuma abantu n’ebintu byabwe. Bwabadde ayogerera ku kitebe kya Poliisi muggwanga kukasozi Naguru mu Kampala, ng’atongoza ekkunganyizo ly’ebikatibwa kamera z’okunguudo,Museveni agambye poliisi erina kusigaza basirikale abo bwokka abaagala kyebakola. “Oyo yenna atayagala Uganda ne Bannayuganda nga bwembaagala sifaayo oba bawanvu oba bampi, balungi oba babi; bwoba tolowooza bwotyo, baggobe mu poliisi, esigaze abo bwokka abatunuulira Uganda ng’abantu eb’enju emu,” Museveni bweyagambye. Okusalawo okuteeka kamera kunguudo, kyadirira okweyongera kw’obutemu obw’emmundu mu Kampala n’emirirwano nga buno bwafiiramu abantu ab’enjawulo bangi omuli eyali ayogerera poliisi mu Kampala, Andrew Felix Kaweesi, Omuduumizi wa Poliisi ye Buyende, Muhammad Kirumira, Maj Muhammad Kiggundu, abakulembeze babasiraamu, Hassan Kirya, Mustapha Bahiga, AbudurKarim Ssentamu, n’abalala bangi.     	https://gambuuze.ug/2019/11/28/bwoba-toyagala-uganda-nga-nze-vva-mu-poliisi-museveni/
health	Omuwendo gw’abalina Coronavirus mu Uganda gweyongedde	 Minisita Jane Ruth Aceng   Ng’ekirwadde kya senyiga ekimanyiddwa nga Coronavirus kyongera okugoya abantu mu nsi yonna, minisita avunanyizibwa ku by’obulamu ategeezezza eggwanga nti Bannayuganda abalala munaana bazuuliddwa nga kyabayoola. Dr Jane Ruth Aceng, agambye nti olwaleero baakebedde abantu 35 kubbo munaana ne guzuulibwa nga gulina ekirwadde kya COVID-19. Bano bonna ekirwadde kiteeberezebwa nti baakijje Dubai gyebaabadde bava. Kino kitegeeza nti omuwendo gw’abantu abalina senyiga ono guweze mwenda.  Ku Lw’omukaaga sabbiiti ewedde, Uganda yalangirira nga bweyali ezudde omuntu omu okuba ne COVID-19.  Ono omutuuze w’e Kibuli ajjanjjabibwa mu ddwaliro Entebbe.  Aceng yasabye abantu bonna abaabaddeko e Dubai munnaku eziyise, okwewaayo mu mikono gy’ab’ebyobulamu bakeberebwe oba tebalina kirwadde kino.  Minisita era yagambye nti abantu 2661 bebabadde mu kalantiini oluvanyuma lw’okuva mu mawanga agalimu Coronavirus.  Kubano, 1305 ennaku za karantiini 14 baazimazeeko era nekizuulibwa nga tebalina Coronavirus.  Ekirwadde kya COVID-19 ekyabalukawo ku nkomerero y’omwaka oguwedde mu China kyakakwata abantu 379080 wamu n’okutta abasoba mu 16,000 mu nsi yonna.    	https://gambuuze.ug/2020/03/24/omuwendo-gwabalina-coronavirus-mu-uganda-gweyongedde/
religion	Minisita Ssekabembe asabye abazadde okuliza abaana mu ddiini	  Bya Jesse Lwanga Buikwe – Kyaggwe Minisita w’abavubuka, okwewummuzamu n’okwesanyusa mu Bwakabaka bwa Buganda, Owekitiibwa Henry Moses Sekabembe Kiberu, asabye abazadde bulijjo okukuliza abaana baabwe mu mpisa n’eddiini, basobole okuba okubeera aboomugaso. Bino Owek. Ssekabembe asinzidde ku kyalo  Kimera mu ggombolola y’e Ssi Bukunja mu disitulikiti y’e Buikwe mu ssaza ly’e Kyaggwe ku mukolo gw’okugatta Kipala Fred  n’omwagala we, Nakintu, mu bufumbo obutukuvu.  Nga bano be bazadde ba Namboowa Morine ssentebe w’ekibiina kya Akeezimbira era akiikirira abaana abawala abaamasomero ku lukiiko lwa Buganda Youth Council. Minisita Ssekabembe akuutidde abantu okweyisa obulungi basobole okukola n’okukuuma amannya g’abantu baabwe. Owek. Ssekabembe mu ngeri y’emu abawadde obukodyo butaano mwe basobola okukuliza abaana ne bafuuka abensonga mu ggwanga omuli okubasomesa n’okubakuliza mu ddiini n’endala. Omwami wa Kabaka  atwala eggombolola ya Ssaabagabo Ngogwe, Livingstone Kisekka, amuloopedde ng’abantu b’eno wabali abawulize eri Nnamulondo nga n’omwaka oguwedde be baasinga okutwala aAmakula mu Buganda.      	https://gambuuze.ug/2021/04/13/minisita-ssekabembe-asabye-abazadde-okuliza-abaana-mu-ddiini/
politics	Poliisi etandise okunoonyereza ku Simeo Nsubuga ku by’okutiisatiisa okutta omuntu	 Ssaabaduumizi wa Poliisi ya Uganda, Martin Okoth Ochola, eragidde ekitongole ekinoonyereza ku buzzi bw’emisango okubuuliriza ku katambi akasaasaanidde emitimbagano ng’Omubaka Simeo Nsubuga aliko gw’atiisatiisa okumutta singa takomya kwogereza bamunoonyeza bululu ng’ayagala okubatwalira amuvuganya. Omubaka Simeo Nsubuga Okusinziira ku mwogezi wa poliisi alaze okutya olwa Nsubuga eyali omupoliisi, amanyi amateeka okulaba ate nga y’atandise okutiisatiisa abantu olwa kalulu. Kino kiddiridde Nsubuga okuwangulwa Micheal Muhumuza mu kamyufu ka NRM, era nategeeza nti agenda kwesimbawo ku lulwe kubanga akalulu ke kali kabbiddwa naye nga obuwangizi abulina wansi mu bantu. Akatambi akogerwako kalimu eddooboozi erigambibwa okubeera erya Simeo Nsubuga ng’alabula omuntu gw’ayita Ssonko. “ Nfunye amawulire okuva mu kitundu kyange nti okubira abanoonyeza akalulu ng’obagamba nti Muhumuza abaagala. Nkusaba nga muganda wange, okyali muvubuka muto ate nga n’abaana bo bakyali bato. Sirina gwe ntumye naye nkulabula weesonyiwe omuntu gwe bayita Simeo Nsubuga, togamba nti saakugamba. Eno ensonga ya bulamu na kufa, nkulabudde misana.” Nsubuga bw’agambibwa okulabula mu katambi era Ssonko amuddamu kimu nti, “Kale Ssebo.” Ennanga ategeeezza bannamawulire nti bayise Nsubuga ne Ssonko bannyonnyole ebiri mu katambi kano era n’alabula ne bannabyabufuzi abalala okunoonya akalulu mu mirembe. Ku nsonga y’omuliro ogwayoka ekizimbe ky’e Makerere, Ennanga agambye nti babadde baakufuna alipoota ekwata ku kyavaako omuliro guno ku Lwokusatu naye tekyasobose naye basuubira okugifuna mu bwangu ssabbiiti ejja era baakutegeeza ensi ku binaaba bizuuliddwa. Kinajjukirwa nti omwezi oguwedde nnabambula w’omuliro yakwata ekizimbe kya ‘Main Building’ negusaanyaawo woofiisi y’omumyuka wa Cansala, woofiisi enkulu ey’ebyensimbi awamu n’endala. Ennanga era ategeezezza bannamawulire nga bwetandise okunoonyereza ku nsonga y’omuyimbi Buchaman ku by’okutulugunya omuyimbi Rocky Giant era n’amutiisatiisa okumutta wamu n’abaana be.      	https://gambuuze.ug/2020/10/02/poliisi-etandise-okunoonyereza-ku-simeo-nsubuga-ku-byokutiisatiisa-okutta-omuntu/
politics	Museveni alonze Muruli Mukasa okubeera Minisita w’ebyamateeka	  Pulezidenti Yoweri Kaguta Museveni Tibuhaburwa alonze Minisita w’abakozi ba gavumenti, Muruuli Mukasa okubeera Minisita w’ebyamateeka n’obwenkanya ow’ekiseeranga kati ono agenda kuweereza mu Minisitule bbiri. Mu bbaluwa Pulezidenti Museveni gye yawandiikidde Ssaabaminisita Robinah Nabbanjanga 13, January 202, Museveni yategeezezza ntiMuruli agenda kugira aweereza mu kifo kino okumala ekiseera kya myaka ebiri. Bwe yali alonda baminisita mu June w’omwaka oguwedde, Pulezidenti Museveni ekifo kino yakireka kikalu oluvannyuma lw’okukyusa Minisita Ephraim Kamuntu eyakyalimu. “Okimanyi nti sirondanga Minisita w’ebyamateeka n’obwenkanya omujjuvu. Noolwekyo nga nkozesa obuyinza obumpeebwa nga Pulezidenti mu nnyingo nnamba 98 (1) ne 99 (1) eya Ssemateeka, nnonze Muruli Mukasa okubeera Minisita w’obwenkanya n’ensonga z’amateeka ng’obuvunaanyizibwa buno abugatta ku bwa Minisita w’abakozi.” Museveni bwe yagambye mu bbaluwa gye yawandiikidde Nabbanja. Wilson Muruli Mukasa abadde Minisita w’abakozi okuva mu mwaka gwa 2016 era yaliko Minisita w’ekikula ky’abantu mu mwaka gwa March 2015 okutuuka muJune 2016. Ono era yaliko Minisita w’ebyokwerinda okuva nga27 May, 2011 okutuuka nga 1 March, 2015.         	https://gambuuze.ug/2022/01/19/museveni-alonze-muruli-mukasa-okubeera-minisita-webyamateeka/
politics	‘Sisobola kudda ku kifo kya mumyuka wa Sipiika,’ Oualanyah alayidde	   Kampala Omubaka wa Omoro mu Palamenti omulonde, Jacob Oulanyah, alayidde nga bw’atasobola kudda ku kifo kya mumyuka wa Sipiika nga kano ke kaseera naye atuuleko mu ntebe ennene ey’Obwasipiika.  Bino okubyogera, Oulanyah abadde awaayo woofiisi n’emmotoka gy’abadde atambuliramu ku mirimu emitongole oluvannyuma lw’ekisanja kye okuggwaako enkya ya leero. Oulanyah abadde anyumidde essuuti ya bbulu bw’amaze okuwaayo ebintu bino n’ayogerako eri bannamawulire mw’ategeerezza nti ekifo kya Sipiika kyokka kye yeetaaga mu kiseera kino.  “Bino bintu bya gavumenti era ekisanja kyange kiweddeko leero. Sisobola kusigaza bintu bya gavumenti ate nga si kyali mumyuka wa Sipiika.” Oulanya bw’ategeezezza n’alayira nti talabawo mukisa kuddamu kufuuka mumyuka wa Sipiika. Ono abadde ku kifo ky’omumyuka wa Sipiika okumala ebisanja bibiri okuli ekya 2011-2016 ne 2016 -2021. Bino we bijjidde ng’akakiiko k’ebyokulonda mu NRM eggulo kaasabye bammemba bonna abaagala okuvuganya ku bwasipiika n’omumyuka we mu Palamenti y’e 11, okuteekayo okusaba kwabwe mu butongole basobole okusunsulwamu. Oulanyah ali ku mbiranye ne mukama we Rebecca Kadaga ku ani anaaweebwa kkaadi ya NRM, basobole okuttunka n’abalala okuli omubaka Ibrahim Ssemujju Nganda ne Munna Democratic Party, Richard Ssebamala, abamala edda okulaga obwetaavu bw’okutwala ekifo kino. Ekirindiriddwa kwe kulaba ani akabondo ka NRM ak’ababaka abalonde gwe banaasalawo okukwatira ekibiina kyabwe bbendera okusobola okufuuka Sipiika. Oulanyah agamba nti bakkaanya ne Sipiika Kadaga ku kisanja ekyaggwa n’amulekera nga guno naye gwe mukisa gwe okutwala ekifo kino.      	https://gambuuze.ug/2021/05/19/sisobola-kudda-ku-kifo-kya-mumyuka-wa-sipiika-oualanyah-alayidde/
politics	Kyagulanyi waakuzimbira ab’e Bundibugyo amakolero ga Cocoa	 Bundibugyo Eyeesimbyewo ku kkaadi ya National Unity Platform (NUP), ku bwapulezidenti Robert Kyagulanyi Ssentamu, asuubizza abantu b’e Bundibugyo, okubazimbira amakolero ga Kokowa (Cocoa) mu kitundu kino singa anaafuuka Pulezidenti.  Ekisuubizo kino Kyagulanyi akikoze leero ku Lwokubiri bw’abadde asaba akalulu ku kisaawe ky’e Kirumya. “Abantu ba Bundibugyo bakola nnyo, n’agamba Nubian Li nti Singa ndi Pulezidenti singa wano waliwo ekkolero lya ‘Chocolate’ ebyo ebintu byonna bisoboka.” Kyagulanyi bw’asabye akalulu. Okusinziira ku bakulira ebibalo mu disitulikiti eno, ebitundu 85 ku buli 100 ku bantu abali mu kitundu kino beesigamye ku kirime kya Cocoa. Disitulikiti eno efuna ssente obuwumbi 150 okuva mu kirime kino buli mwaka. Kyagulanyi agambye nti wadde ekirime kya Cocoa kye kimu ku biwaniridde Uganda, naye ate gavumenti eno tefuddeyo ku balimi baakyo. Ono yeeyamye okudduukirira abantu abakosebwa amataba era abakolere ku kizibu ky’enguudo n’ebyobulamu singa banaamwesiga ne bamuwa akalulu kaabwe. Abamu ku bantu mu disitulikiti eno bategeezezza nti balina obwesige mu Kyagulanyi kubanga ebizibu byabwe abimanyi era nga basuubira nti singa ateekawo ekkolero lijja kusobola okuwa abavubuka emirimu. Kyagulanyi atabukidde poliisi mu kitundu kino olwokugezaako okumulemesa okukuba enkung’aana era nga talaba nsonga lwaki bamulemesa okwogera n’abantu abalina okumuwa akalulu. Okusooka ab’ebyokwerinda baggadde amakubo gonna agatuuka ku kisaawe kya Kirumya ne balagira n’abamu ku bantu okukyusa baddeyo, ekintu kye bagamba nti bakikoledde ku biragiro bya RDC mu kitundu kino.    	https://gambuuze.ug/2020/11/24/kyagulanyi-waakuzimbira-abe-bundibugyo-amakolero-ga-cocoa/
politics	Museveni alabudde abaagala okwekalakaasa olw’okulonda	  Entebbe Pulezidenti Yoweri Kaguta Museveni alabudde bannayuganda abategese okwekalakaasa nga bawakkanya ebyavudde mukulonda nti tagenda kubaganya.  Okulabula kuno Museveni akukoledde mu maka g’obwapulezidenti Entebe ku Lwokubiri bwabadde ayogerako eri eggwanga ku mikolo gy’okujaguza emyaka 35 bukya gavumenti ya NRM ejja mu buyinza. “Obwegugungo tujja ku bulinnya ku nfeete kubanga obusobozi tubulina, era bannayuganda mwenna mbasaba obutageezako kuloota kwegugunga kubanga tekijja kukola” Museveni bw’agambye . Museveni era asinzidde wano nayozaayoza bannayuganda olw’okulonda obulungi mu Mirembe wadde nga waliwo obubinja bw’abantu abaagala okutegeka obwegugungo nokutiisatiisa bannansi. Ebijaguzo bino byatandise nakusaba era nga kwakulembeddwa Msgr. Kasibante eyasabye enjuyi zonna ezabadde mu kalulu okutabagana kisobozese eggwanga okugenda mu maaso. Ku nsonga eno, Pulezidenti Museveni ategeezezza nti talina buzibu ku kutabagana naye nawa eky’okulabirako ky’abantu abaali mu gavumenti ya Amin ne Obote nti bano bamwegattako dda era bakolera wamu naye nakiggumiza nti tagenda kuganya muntu yenna kutabangula mirembe gya bannayuganda. Museveni yasabye bannayuganda obuteesiba ku njawukana za mawanga ne ddiini kuba tebisobola kutwala ggwanga mu maaso era nasaba bannayuganda okwagala ensi yaabwe nga bakulembeza ebigatta abantu okusinga amawanga gaabwe. Ono yaggumiza bannayuganda nti newankubadde ng’ekirwadde kya sennyiga Corona kikyaliwo naye ate ebyenfuna bikyatambula bulungi. Olunaku luno lukuzibwa buli mwaka nga January 26 naye nga ku mulundi guno lukuziddwa mu ngeri ya Sayansi olw’okutangira ekirwadde kya sennyiga Corona. Omukolo guno gwetabiddwako omumyuka w’omukulembeze we ggwanga Edward Sekandi, omukubiriza w’olukiiko lw’eggwanga olukulu Rebecca Kadaga, ssabalamuzi Owiny Dollo, eyali Ssaabaminisita Amama Mbabazi, bannadiini, n’abakungu ab’enjawulo.    	https://gambuuze.ug/2021/01/26/museveni-alabudde-abaagala-okwekalakaasa-olwokulonda/
politics	Museveni yeweze okufaafagana n’abazigu ab’emmundu	 Omukulembeze w’eggwanga Yoweri Kaguta Museveni  Omukulembeze w’eggwanga Yoweri Kaguta Museveni agambye nti agenda kuggyayo nag’omubuto okulaba nga atuula kunfeete obumenyi bwamateeka naddala obwokokozesa emmundu. Mubbaluwa ye gyawandiikidde Bannayuganda naddala abavubuka baayita abazukulu, Museveni yagambye nti ebibinja byababbi mumyezi mitono egyakayita bisse abantu 13 saako n’okulumya abalala babiri, n’okubba obukadde obuwera 24. Kyokka Museveni yagambye nti ebitongole byebyokwerinda era bisobodde okukwata abamu kubabbi bano 20, nga kubbo munaana batwaliddwa mukkooti, ate nga emmundu nnya nazo zinunuddwa nga kw’ogatta obukadde 10. “Akabondo k’ababba amasimu n’emmotoka nako tukafufugazza, era nga tukutte abantu 208 abateeeberezebwa okwenyigira mububbi buno. Amasimu agawera 2524, ppikipiki 141, ttivi 25 ne laptop 280 nabyo binnunuddwa,” Museveni bweyagambye. Yasabye abantu okwongera okuba kubwerinde wamu n’okutegeeza abebyokwerinda kubantu bwonna bebateebereza okuba abazzi b’ebimisango. Ettemu n’obubbi bisinze kweyolekera mu Kampala, Lyantonde, Ntungamo ne Entebbe.     	https://gambuuze.ug/2019/11/04/museveni-yeeweze-okufafaagana-nabazigu-ebemmundu/
politics	Bobi Wine agamba akalulu yakawangulira ku 54.19%, alangiridde ekiddako	 Akulira ekibiina kya National Unity Platform (NUP), Robert Kyagulanyi Ssentamu amanyiddwa nga Bobi Wine, alangiridde kye bagenda okuzzaako ng’ekibiina oluvannyuma lw’okulaga obukakafu nti ye yawangula akalulu. Omubaka Robert Kyagulanyi gyebuvuddeko. Ekif: File “Ndi wano okulangirira nti kati tuli ku lwaffe. Omusango nguleese mu kkooti y’abantu era bano bagenda kugulamula.” Kyagulanyi bw’ategeezezza. Mu lukung’aana lwa bannamawulire olutudde leero e Kamwokya, Bobi Wine abalaze empapula ezimanyiddwa nga ‘DR Forms’ ezaaliko ebyava mu kulonda mu bitundu ebyenjawulo okukakasa obuwanguzi bwe. Kyagulanyi agamba nti mu myaka gya 1980, Museveni ng’alemeddwa okufuna obwenkanya mu kkooti z’ekiseera ekyo oluvannyuma lw’akalulu okubbibwa, yasalawo n’ayingira ensiko okununula eggwanga naye bo nga NUP tebagenda kukozesa butabanguko. “Ekyaffe kigenda kubeera kya mirembe naye nga tulemerako. Tukkiriza nti amaanyi g’abantu gasinga ag’abantu abali mu buyinza. Bannayuganda balina okusitukiramu okulemesa Gen. Museveni era kino tugenda kikola mu mirembe era mu mateeka.” Kyagulanyi bw’agambye. Bobi Wine abadde ayogera bino ng’ennyonyi ya poliisi eri mu bwengula bwa kitebe kya NUP e Kamwokya ng’erawuna. “Ssemateeka wa Uganda mu nnyingo ya 29 atuwa eddembe okwekalakaasa mu mirembe. Nkoowoola bannayuganda bonna okutambula nga mugenda ku woofiisi z’ebyokulonda mu bitundu byammwe okubanja obuwanguzi bwammwe.” Bobi Wine bw’agasseeko. Kyagulanyi awadde ensonga 4 kwe bagenda okusinziira okwekalakaasa nga muno mulimu; Okubbibwa kw’akalulu ke baawangula n’ebitundu 54.19% okusinziira ku DR ffoomu ze balina. Okusinziira ku byafulumizibwa akakiiko k’ebyokulonda byalaga nti Museveni akalulu akaakubwa yakawangula n’ebitundu 58.64 ku buli 100 ate nga ye Kyagulanyi yafuna ebitundu 34.83%. Ensonga endala Kyagulanyi gy’awadde be bawagizi be abazze bawambibwa mu bitundu ebyenjawulo ab’ebitongole by’ebyokwerinda okuli amagye ne poliisi nga bano agamba balina okuzza abawagizi nga balamu oba nga bafu. Kyagulanyi agamba ensonga y’okuggalira abantu mu makomera olw’ekyo kye bakkiririzaamu wamu n’obuwagizi bwe balina eri ekibiina kya NUP kye kimu ku bintu ebibasindise okwekalakaasa. Ekirala Kyagulanyi ategeezezza nti kikyamu okuwozesa abawagizi be mu kkooti y’amagye ate nga si bajaasi ky’agamba nti kityoboola eddembe lyabwe n’okubalemesa okufunayo obwenkanya. Bino we bijjidde nga poliisi yaakamala okulabula bannayuganda okwewala okwetaba mu by’okwekalakaasa okutegekebwa aba NUP nti tebagenda kubakkiriza.   	https://gambuuze.ug/2021/03/09/bobi-wine-agamba-akalulu-yakawangulira-ku-54-19-alangiridde-ekiddako/
business	Katikkiro Mayiga asabye abavubuka okubaako bye batandika nga bakyali bato	  Katikkiro Charles Peter Mayiga Mayiga asabye abavubuka bulijjo okutandika emirimu nga bakyali bato okusobola okuleetawo enkulaakulana n’okubbulula ebyenfuna byabwe nga bwe bayimirizaawo gavumenti nga bagiwa omusolo awamu n’okutondawo emirimu. Entanda eno Katikkiro agiwadde asisinkanye omutandisi wa kkampuni ya Keith’s Dairy, Mw. Keith Tebandeke wamu ne banne bwe baddukanya kkampuni eno n’abaako by’abakuutira okugoberera basobole okuganyulwa wamu ne kkampuni yaabwe okuwangaala. Ensisinkano ebadde mu woofiisi ya Katikkiro ku Bulange enkya ya leero. Owek. Mayiga ategeezezza nti, “Nsanyuse okusisinkana Omulangira Tebadenke ne banne bwe baddukanya kkampuni ya Keith’s Dairy era mbasiimye nnyo okuba nti bafuna ekirowoozo ky’okutandika kkampuni eno ekola Yoghurt ku myaka ey’obuvubuka. Omuntu yenna bw’aba ayagala okwezimba atandika akyali muvubuka ate ekyo ky’aba atandise n’akyemalirako n’amagezi gonna.” Okusinziira ku Katikkiro Mayiga omulembe Omutebi Kabaka yagukwasa bavubuka nga kino kibawa obuvunaanyizibwa okumalirira mu bye bakola era beezimbe kuba kino kiyamba okuzza Buganda ku ntikko.    Bano Owek. Mayiga abasuubizza obuwagizi kuba okwolesebwa kwe bafuna kye kiragiro kya Kabaka Mutebi eri abavubuka okubaako emirimu gye batandika era babeere bayiiya era abamalirivu okwang’anga ebizibu bye basanga okusobola okuwangula. Akulira kkampuni eno, Keith Tebandeke ategeezezza nti bulijjo batwala okuwabula kwa Katikkiro Mayiga eri abavubuka ng’ekikulu era kulina bingi bye kubayambye okutuukiriza wakati nga batambuza emirimu gyabwe. Ono akunze abavubuka banne abatalina mirimu naddala abo abamaze okubangula mu matendekero aga waggulu okujja gyali abawe ku bukodyo basobole okwekulaakulanya.             	https://gambuuze.ug/2022/02/23/katikkiro-mayiga-asabye-abavubuka-okubaako-bye-batandika-nga-bakyali-bato/
health	FDC eyagala amasomero n’amasinzizo biggulwe	    Ekibiina kya Forum For Democratic Change (FDC) kitegeezezza nti kisanyukidde eky’okuggulawo eggwanga naye kisaba amasinzizo awamu n’amasomero okuggulwawo kuba obutale bukung’aanya abantu bangi okusinga amasinzizo. Bino babiyisizza mu mwogezi w’ekibiina era omubaka wa Munisipaali ye Kira, Ibrahim Ssemujju Nganda, mu lukung’aana lwa bannamawulire lw’atuuzizza ku Mmande e Najjanankumbi. “Ffe tulowooza nti ebifo by’amasinzizo biggulwewo bigoberere amateeka ga COVID-19 ng’ebifo ebirala era tubikozese emirimu emirala ng’okuzzaamu abantu essuubi, tusobola n’okubikozesa okusomesezaamu abaana eri amasomero agatalina bibiina bimala.” Ssemujju bw’agambye. Ono era awadde amagezi gavumenti efube okulaba nti bannaddiini batuula ku bukiiko bwa disitulikiti obulwanyisa COVID-19, kuba abantu babawuliriramu era nga bamanyi n’abasobola okukwasizaako gavumenti, kuba bamanyi abagagga. Ssemujju Nganda agasseeko nti basuubira nti ekiseera ky’okuggula amasomero kituuse kuba mu kusooka eggwanga lyakola ensobi ne baggalawo wabula ng’ekirwadde kya Corona kijja mu kiseera kigere awatali kulabula. “Waliwo okutya nti singa gavumenti egaana okugaggulawo amasomero, eyinza ogaggulawo ng’ebula wiiki 2 oba 3 ekirwadde okuddamu ate ne wabeewo akasattiro okunonayo abaana.” Nganda bw’agambye. Aba FDC bawadde amagezi ensoma y’abaana ekyukemu mu kifo ky’emyezi esatu abaana basomera omwezi guno olwo baddeyo ewaka era abo abaali bamaze okusoma batuukire mu bibuuzo, kuba eby’okusooka okugema abaana gavumenti tejja kubisobola. Ssemujju agamba nti waliwo ekizibu ky’abantu abasuubula ebintu mu Kampala ate nga bikolebwa mu bitundu byabwe nga ssukaali, ennaanansi, n’ebirala. Ku kinoSsemujju egamba nti gavumenti esaanye etandikewo enkola ey’okukola obutale mu bitundu ebyenjawulo okwewala omujjuzo. Ono era agamba nti abakozi ba gavumenti COVID-19 baamufuula bbizineesi, naye walina okubaawo obwerufu baleme kuba ng’abakutte ttenda ey’okugaggawala. “Wabeerewo okunoonyereza, buli gwe tusanga nga yalya ekintu ekikwatagana ku COVID tulina okukibmusesemya.” Ssemujju bw’agasseeko.         	https://gambuuze.ug/2021/08/02/fdc-eyagala-amasomero-namasinzizo-biggulwe/
business	Obwakabaka busse omukago ne Housing Finance Bank, Henan Guoji okuyamba mu by’ensula	   Obwakabaka bwa Buganda busse omukago ne kkampuni ya Housing Finance Bank wamu ne ya Henan Guoji, okusobozesa bannayuganda okwegulira ennyumba ezizimbiddwa ku mutindo ku bbeeyi eya wansi era ku kibanja mpola. Omuk. Simon Kaboggoza, Ssenkulu wa Housing Finance Bank, Michael Mugabi ne  Shen Windy owa  Henan Guoji group nga batta omukago Omukago guno gutongozeddwa Katikkiro wa Buganda, Charles Peter Mayiga ku mukolo ogubadde mu Bulange e Mmengo leero ku Lwokuna, n’asaba abantu okujjumbira omukisa guno. Enteekateeka eno ekulembeddwamu Housing Finance Bank ne kkampuni ya Henan Guoji Group ng’eno y’ezimba ennyumba zino mu ‘Estate’ e Ssentema erondoolwe ekitongole kya Buganda Land Board. Owek. Mayiga agambye nti omutindo gw’enkulaakulana mu nsi yonna gulabikira mu byansula ate nga kino ky’ekimu ku bintu ebisoomooza ennyo bannayuganda. “Buli omu alina w’asula, naye w’osula wamatiza? tukolagana ne banaffe bano okusobola okuteerawo abantu ennyumba ez’omutindo ku ssente ensaamusaamu nga Ssaabasajja bwe yatulagira.” Mayiga bw’asabye. Owoomumbuga asoomoozezza gavumenti okuyamba Obwakabaka okusitula omutindo gw’ebyensula ng’ekola enguudo naddala mu bitundu ebirimu enteekateeka nga zino. “ Tugenda kuzimba ennyumba ezisukka mu 400 e Ssentema. Tusaba gavumenti ekole ebintu ng’enguudo, amasannyalaze, amazzi n’okukubiriza kkampuni z’amasimu okutereeza amayengo gaazo olwo nno nayo efunemu ssente.” Katikkiro bw’akkaatirizza. Omuk. Simon Kaboggoza y’ataddeko omukono ku lwa Buganda, Ssenkulu wa Housing Finance Bank, Michael Mugabi n’assaako ku lwa bbanka eyo, ate Shen Windy n’assaako ku lwa Henan Guoji group era nga kinajjukirwa nti kkampuni ya Henan y’ezimba ennyumba z’Obwakabaka mu Mirembe Villas e Kigo. Ono ategeezezza nga Ssaabasajja Kabaka bwe yayisa ekiragiro kino, bwe yali atongoza ennyumba ezaazimbibwa mu Mirembe Villas n’amulagira okuteerawo abantu be abatalina busobozi kugula nnyumba z’e Kigo omukisa nabo basobole okusula obulungi. Omukungu Kaboggoza ategeezezza nti ennyumba zino zaatandika dda okuzimbibwa era nga baakamalako ennyumba 7 ezigenda okukola ng’ekyokulabirako era zino Katikkiro waakuzirambula mu bwangu. Ennyumba ziri mu mitendera egy’enjawulo omuli ez’ekisenge ekimu, ebibiri n’ebisatu ng’omuntu asobola okugula okusinziira ku busobozi bwe. “Omugaso gw’okukolagana ne kkampuni y’ebyensimbi nga Housing finance bank, kwe kuteekawo embeera abantu mwe basobolera okwewola ssente nebagula ennyumba olwo ne basasula mu kibanja mpola ng’omuntu ennyumba emuweebwa ng’ebbanja liweddeyo.” Omuk. Kaboggoza bw’annyonnyodde. Ssenkulu Mugabi agambye nti, “Uganda ekyalina obwetaavu bw’ennyumba eziwerera ddala obukadde 2 n’ekitundu. Noolwekyo tuli basanyufu okubeera ekitundu ku pulojekiti eno nga tuyambako abantu okugula ennyumba ku kibanja mpola. Tukolaganye n’Obwakabaka mu pulojekiti ez’enjawulo ng’okuzimbira abaliko obulemu ennyumba, Kyapamungalo, LAFI ppaka ku Ssentema.” Omukolo gwetabiddwako abakungu okuva mu Bwakabaka bwa Buganda ne mu bitongole ebibiri ebisse omukago n’Obwakabaka.    	https://gambuuze.ug/2021/01/28/obwakabaka-busse-omukago-ne-housing-finance-bank-henan-guoji/
health	Bakutte akulira okugema Corona lwa kutunda kkaadi z’abagemeddwa	  Aboobuyinza mu Ssembabule bakutte akulira okugema ekirwadde kya COVID-19 ku Ntuusi Healthy Centre IV nga kigambibwa nti ono abadde atunda kkaadi eziraga nti omuntu baamugema, ekintu ekitadde obulamu bw’abantu mu matigga. Omukwate ye musawo Kalemba Emmanuel ow’emyaka 35 nga y’akulira enteekateeka z’okugema ku ddwaliro lya Ntuusi era nga yakwatiddwa ku biragiro by’omubaka wa Pulezidenti mu Ssembabule, Walugembe Ramathan. Kigambibwa nti Kalemba kkaadi zino abadde ezitunda wakati w’emitwalo 8 ne 10 era kino abadde akikoledde akaseera. Mu kaseera kano ono akuumirwa mu kaduukulu ka poliisi y’e Ssembabule. Oluvannyuma lw’okukunyizibwa RDC Walugembe, Kalembe omusango yagukkiriza era ne yeetondera RDC. Kalembe annyonnyodde nga bwe yatuukirirwa omusajja Mwebaze Coleb n’amuwa kkaadi eno asobole okugenda e Kibaale okumwanjula kuba yali tasobola kutambula nga tagirina era oluvannyuma bakkiriziganya emitwalo 8 wadde yali tasoose kumusaba ssente. “Kituufu naguza Mwebaze Coleb kkaadi eraga nti bamugema Covid-19 ate nga yali simugeme naye mu kusooka saasooka kumusaba ssente wabula oluvannyuma twatuuka ne tukkiriziganya era emitwalo munaana (80000).” Bw’atyo Kalemba Emmanuel bw’annyonnyodde mu maziga. Okusinziira ku RDC Walugembe, baafuna okwemulugunya mu bantu nga waliwo abakola ebikolwa bino era naye kwe kusuula enkessi era bw’atyo n’akwata omusawo ono. Walugembe agamba nti kino kya bulabe nti era y’ensonga lwaki eng’ambo zibungeesebwa nti abagemwa bafa Covid so ng’abakola ebikolwa ng’ebyo be b’onoonye enteekateeka zino, n’awera okulwanyisa ebikolwa bino e Ssembabule. Ayongeddeko nti omusawo ono asobola n’okuwandiikira abantu kkaadi eziraga nti tebalina Siriimu ate ng’amuyina era ng’ebikolwa bino bigootaanya olutalo gavumenti lw’eriko olw’okulwanyisa ekirwadde kya Ssennyiga Corona, n’alabula bonna abakikola okukikomya.      	https://gambuuze.ug/2021/06/25/bakutte-akulira-okugema-corona-lwa-kutunda-kkaadi-zabagemeddwa/
politics	Omulamuzi agaanye okuddamu okubala obululu bwa Bukoto South	  Masaka Omulamuzi wa kkooti esookerwako e Masaka, Charles Yeteise, agaanye okukkiriza obululu bwa munnakibiina kya National Resistance Movement (NRM), Abdu Kiyimba, eyabadde yeesimbyewo e Kalungu West okuddamu okubalibwa.  Kiyimba nga y’abadde mmeeya wa ttawuni kkanso y’e Nsangi yaddukiddw mu kkooti nga yeemulugunya ku ngeri obululu bwe gye bwagattibwamu, olwokuba nti kino kyakolebwa mu nzikiza ate nga n’embeekuulo yali nnyingi ng’abantu bajaganya olw’ebyali bivudde mu kalulu ka pulezidenti. Ono eyali ku kkaadi ya NRM, yafuna obululu 6,685 n’awangulwa munnakibiina kya National Unity Platform (NUP), Dr Twaha Kagabo n’obululu 8,883. Omulamuzi Yeteise ategeezezza nti omuwaabi alemeddwa okukuba ebituli mu byalangiriddwa naye yeesiba ku kimu nti obudde bwali buzibye ate nga n’abantu baleekaana. “Okuddamu okubala obululu si kya buwaze naye kisinziira ku bukakafu obubeera buteereddwa mu maaso ga kkooti. Nnemeddwa okulaba ensonga eyinza okuddisaamu akalulu kano okubalibwa.” Omulamuzi Yeteise bw’agambye. Ono agasseeko nti okuddamu okubala obululu tekikolebwa nga bagenda kuvuba naye walina okubaawo obululu bw’ekitundu ekimu, omuwaabi bwe yeesibako era olw’okubulwa kino, bw’atyo omusango n’agugoba era n’alagira Kiyimba aliyirire Kagabo. Munnamateeka wa Kiyimba, Steven Kalali, asoose kutegeeza kkooti nti obululu bwabalibwa mu nzikiza era ne bukyusibwa, ekintu ekyavaako omuntu we okufiirwa obuwanguzi. Kiyimba abadde awakanya obululu obwava ku muzikiti e Kinoni, Bugagamanyi, Masjid, Bugagamanyi, St Joseph Primary School, Nakalembe, ku kisaawe e Kasana, Bigando Primary School, Omuzikiti gw’e Degeya awamu n’awalala. Naye munnamateeka wa Kagabo, John Bagole, agambye nti ebirayiro ebibadde bireeteddwa ng’obujulizi bibadde bijudde obulimba kuba mu bifo ebisinga obululu bwabalibwa wakati wa ssaawa 10 n’ekitundu n’emu n’ekitundu. Dr. Kagabo ayanirizza ensala ya kkooti n’agamba nti ebadde ya bwenkanya era n’ewanirira okusalawo kw’abantu be Bukoto South, abaamulonze.    	https://gambuuze.ug/2021/01/27/omulamuzi-agaanye-okuddamu-okubala-obululu-bwa-bukoto-south/
religion	Ssaabasumba Lwanga waakuziikibwa munda mu Lutikko e Lubaga	  Kampala Akulira essaza Ekkulu ery’e Kampala mu kiseera kino, Msgr . Charles Kasibante, akakasizza nti Ssaabasumba Dr. Cyprian Kizito Lwanga  agenda kuziikibwa mu Lutikko e Lubaga. Dr. Lwanga y’agenda okubeera Bisoopu owookusatu okuziikibwa mu Lutikko eno. Eyasooka yali Bisoopu  Edouard Michaud, ono yali munnansi wa  Canada era yali omu ku baminsane Ba-White Fathers’ era ye yali Vicar w’Eklezia ya Uganda okuva mu 1933 okutuuka mu 1945 we yafiira. Munda mu Lutikko eno mwe muli n’ebisigalira bya Bisoopu Joseph Kiwanuka eyali omuddugavu eyasooka okufuna ekitiibwa kya Bisoopu era ono yafa mu 1966 nga waakayita emyaka 5 oluvannyuma lw’okufuuka Ssaabasumba w’essaza ly’e Rubaga nga bwe lyali liyitibwa mu kiseera ekyo. Okusinziira  ku Msgr. Kasibante, ababiri bano baaziikibwa ku ludda olwa ddyo olw’Eklezia emabega w’ekifo Kkwaya w’eyimbira. Kasibante agamba nti ku Lwokuna, Ssaabasumba Lwanga agenda kuziikibwa mu makkati g’abakulu bano ababiri abaasooka okuziikibwayo. Eyali Vicar Genero, Gerald Kalumba annyonnyodde nti yafuuka mpisa okuziika ba Ssaabasumba  mu Lutikko gye bali baweerereza. Ono agambye nti naye kino olumu kisinziira kuba singa Ssaabasumba yenna abaako ekiraamo ky’alese nga kiraga w’ayagala okuziikibwa olwo ekiraamo kye kissibwamu ekitiibwa. Msgr. Kalumba awadde eky’okulabirako kya Kalidinaali Emmanuel Nsubuga eyaleka ekiraamo ng’asaba bamuziike mu maka ga bakateyamba ge yali atandiseewo. Okusinziira ku bimanyiddwa mu Eklezia, Lutikko ez’enjawulo zirina ebifo ebyenjawulo ebyateekebwamu okuziikamu ba Ssaabasumba. Ennono eno yatandikira mu biseera abasomi mwe baali bayiganyizibwa era nga bangi mu budde obwa baaziikibwa mu mpuku gye baali beekukumye era ennono eno n’abaliwo kati bakyagitwala mu maaso. Singa ekifo ekiziikibwamu abakulu bano kijjula, abakulira Lutikko basobole okufuna ekifo ekirala we babaziika naye era nga bagoberera akalombolombo ke kamu. Eky’okulabirako ekirungi, e Masaka ba Bisoopu babiri baaziikibwa munda mu Lutikko y’e Villa Maria eyasooka okuzimbibwa nga tennakyusibwa kuzzibwa Kitovu. Naye Bisoopu Kaggwa bwe yafa emabegako nga tewali we bayinza muziika, bwebatyo ne basalawo okumuzimba mu kkanisa esangibwa mu limbo ya Seminale y’e Bukalasa. Okusinziira ku lupapula lwa Observe, Cansala w’e Masak, Rev. Fr. Edward Ssekabanja, yagamba nti Eklezia eno  baagiteekawo okuziikamu Babisoopu b’e Masaka awamu ne Babisoopu abalala abatali mu Masaka naye nga badyagadde okuziikibwa mu kitundu kino.      	https://gambuuze.ug/2021/04/06/ssaabasumba-lwanga-waakuziikibwa-munda-mu-lutikko-e-lubaga/
sports	Ssaabasajja Kabaka asiimye okulabikako nga Buddu esamba Buweekula ku fayinolo	    Ssaabasajja Kabaka Ronald Muwenda Mutebi II asiimye okulabikako eri abantu beku fayinolo y’omupiira gw’amasazanga Buddu esamba Buweekula okuzuula Nnantameggwa w’ekikopo kino ow’omwaka 2021 ng’ennaku z’omwezi 5 Ogwokusatu omwaka guno. Ekirangiriro kino kikoleddwa Minisita w’Obwakabaka avunaanyizibwa ku by’emizannyo, abavubuka n’okwewummuza, Owek. Henry Ssekabembe Kiberu bw’abadde ayogerako eri bannamawulire leero mu Bulange e Mmengo. “Ssaabasajja Kabaka asiimye okulabikako eri Obuganda ku kisaawe kya St. Mary’s e Kitende ng’ennaku z’omwezi 05/03/20221 ku ssaawa 9 ez’emisana ku mupiira ogwakamalirizo nga Bannabuweekula bakyaza Bannabuddu.” Owek. Ssekabembe bw’annyonnyodde. Owek. Ssekabembe ategeezezza nti ekikandaalirizafayinolo y’omulundi guno kwe. kuba nti baayagala okuwa bannabyamizannyo omukisa okubeera mu kisaawe ng’empaka ziggalawo oluvannyuma lw’okumala emyaka ebiri mirambanga tebakkirizibwa mu bisaawe. Okusinziira ku Ssekabembe, wajja kusookawo omupiira okuzuula essaza erigenda okukwata ekifo ekyokusatu wakati wa Mawokota ne Bulemeezi ku ssaawa 6 ez’omu ttuntu. Ono ategeezezza nti omupiiragw’akamalirizo guno gugenda kuba ku ssente emitwalo 2 n’emitwalo 5 era n’akunga abantu bonna okubaawo obugiriza Nnyinimu, wansi w’omulamwa,’ “Abasajja ffe basaale okulwanyisa Mukenenya tutaase abaana ab’obuwala.” Buddu yaakawangula ekikopo kimu kyokka eky’empaka zino mu mwaka gwa 2016 ate nga Buweekula tewangula nga ku kikopo kino. Ssentebe w’Olukiiko olutegesi olw’empaka z’amasaza, Sulaiman Ssejjengo ategeezezza nti omutindo gubadde gw’amaanyi nnyo mu mpaka zino era balonzeemu abazannyi 25 abagenda okukiikirira Buganda mu mpaka ezigenda okutegekebwa FUFA omwaka guno. Ekikopo kino kyatandika mu mwaka gwa 2004era Gomba y’ekyasinze okuwangula ekikopo kino emirundi emingi ng’ekirina emirundi ate nga ye yasembayo okukiwangula mu mwaka gwa 2020.      	https://gambuuze.ug/2022/02/02/ssaabasajja-kabaka-asiimye-okulabikako-nga-buddu-esamba-buweekula-ku-fayinolo/
politics	Owek. Mpuuga:  Bannaluweero Museveni yabakozesa kutuukiriza bibye	   Akulira oludda oluvuganya mu Palamenti, Owek. Mathias Mpuuga Nsamba asabye bannaluweero okukomya okusuubiriza mu gavumenti kuba olwamala okutuukiriza ebyayo ng’olutalo lwa 1986 luweddde n’ebasuulawo. Obubaka buno Mpuuga yabwogeredde mu kuziika Jjajja w’omubaka wa Baamunaanika, Robert Ssekitooleko mu Luweero. “Mukomye okusaba obuyambi okuva mu balwanyi abaali mu kitundu kino ne balya buli kimu omwali n’ebikoola by’emiti. Mukomye okwebuuza gye baabulira. Temubasuubira kudda gye muli. Mutandike bupya okuzimba ekitundu kyammwe, tebasobola kubajjukira.” Owek. Mpuuga bwe yannyonnyodde. Okusinziira ku Mpuuga, tekiraga buntu bulamu abalwanyi okwerabira abantu b’e Luweero ne bagaana okubatuusaako enkulaakulana wadde okuzzaawo ebyo bye bayonoona nga balwanirayo olutalo lw’ekiyeekera. Mpuuga asabye abantu b’e Baamunaanika n’e Luweero yonna okutwaliza awamu okwegatta ku kibiina kya NUP kuba kye kigenda okuteekawo obwenkanya. “Tulina okulwanirira ebiseera by’abaana baffe eby’omu maaso. Temutya kuyimirira ku mazima kuba ne bwotya era ojja kufa.” Mpuuga bwe yalambuludde.    	https://gambuuze.ug/2021/12/07/owek-mpuuga-bannaluweero-museveni-yabakozesa-kutuukiriza-bibye/
religion	Obwakabaka busanyukidde eky’Omusumba Ssemogerere okufuuka Ssaabasumba	        Obwakabaka bwa Buganda bw’ozaayozezza omusumba w’e Kasana -Luweero, Paul Ssemogerere olwokulondedwa Ku bwa Ssaabasumba bw’essaza ekkulu ery’e Kampala. Obubaka buno buweeereddwa, Katikkiro Charles Peter Mayiga bw’abadde ayogerako eri bannamawulire leero ku Lwokutaano e Bulange- Mmengo. Owek. Mayiga ategeezezza Obwakabaka bwetegefu okukolagana ne Ssaabasumba Paul Ssemogerere okulaba ng’atambuza bulungi emirimu gye. Kino kiddiridde Ppaapa Francis okulonda abadde Omusumba w’essaza lya Kasana- Luweero, Omusumba Paul Ssemogerere ku bwa Ssaabasumba bw’essaza ekkulu erya Kampala n’adda mu bigere by’eyali Ssaabasumba w’essaza lino, Dr.Cyprian Kizito Lwanga nga yalangiriddwa. Kino kyalangiriddwaomubaka wa Ppaapamu Uganda, Ssaabasumba Luigi Bianco eggulo ku Lwokuna. Katikkiro akakasizza Ssaabasumba omuggya nti Obwakabaka bwa Buganda bwakukola naye okulaba ng’emirimu gye gitambula bulungi. Kamalabyona mu ngeri y’emu atenderezza emirimu egikoleddwa eyaliko minisita wa gavumenti ez’ebitundu kati omugezi, Owek. Jolly Lutaaya gy’agambye nti gitumbudde nnyo Obwakabaka. Owek. Mayiga agambye nti Owek. Jolly Lutaaya y’omu ku bantu abaatandikawo ebimu ku bitongole by’Obwakabaka okuli leediyo CBS n’ebirala era asitudde nnyo ebyemizannyo mu ggwanga.         	https://gambuuze.ug/2021/12/10/obwakabaka-busanyukidde-ekyomusumba-ssemogerere-okufuuka-ssaabasumba/
health	Katikkiro akubirizza abantu okujjumbira okugema kw’ekikungu.	 Katikkiro Charles Peter Mayiga. Katikkiro akoowodde abazadde okutwala abaana baabwe babageme olukusense, Rubella ne Polio. Katikkiro agambye nti, “Temusigalira mabega, abaana mubatwale babageme babeere balamu lwebajja okuzimba Buganda gyetwagala enetwegombesa ate ne Uganda enywevu gyetweyagaliramu ffenna awamu”. Katikkiro agambye nti ensonga ssemasonga ey’okuna (4) ey’okukola obutaweera etunuulidde abantu abalamu obulungi kubanga omuntu omulamu yasobola okukola, okuyingiza, n’okwebezaawo era yasobola okuzza Buganda ku ntikko.  Ategeezezza nti obulwadde bwa Rubella bukyali buggya mu ggwanga naye bwa bulabe nnyo era butta abaana wamu ne Polio, era omukisa bweguba guzze abantu basaanye bagweyambise. Era Katikkiro ategeezeza nti okugema tekutandise leero nti kuva dda abantu balinga bagemebwa endwadde ezitali zimu. Katikkiro okwogera bino abadde awayamu ne bannamawulire mu Butikkiro akawungeezi ka leero.    	https://gambuuze.ug/2019/10/17/katikkiro-akubirizza-abantu-okujjumbira-okugema-kwekikungu/
sports	Masaza Cup 2021: Gomba egudde maliri ne Buluuli, Ssingo eremaganye ne Kabula	Ttiimu y’essaza lya Ssingo eyongedde okuvumbeera mu mpaka z’emupiira gy’amasaza ez’omwaka guno bw’egudde amaliri ne ttiimu ya Kabula ku ggoolo 2-2 mu mipiira egizannyiddwa olwaleero ku FUFA Technical Centre e Njeru. Ggoolo za Kabula ziteebeddwa omuzannyi Valentino Odoi mu ddakiika eya 31 ne 38 ate nga eza Ssingo ziteebeddwa Bright Adoa ne Joseph Ssewaali. Mu ngeri yeemu Gomba nayo egudde maliri ne Buluuli mu kikopo kinonga guwedde buli ttiimu ebala ggoolo emu. Gomba eyawangula empaka z’omwaka oguwedde y’esooseewo, era ggoolo yaayo eteebeddwa omusambi Brian Aniku mu kitunduekisooka ate nga Abdul Malik y’ateebye ggoolo ya Buluuli mu kitundu ky’omuzannyo ekyokubiri. Mu mpaka zino, omuzannyi wa Buluuli, Derrick Kaija, Ddifiri HenryMusisi amuwadde kkaadi emyufu oluvannyuma lw’okuweebwa kkaadi za kyenvu ebbiri olw’okukola ebisobyo. Empaka zino zigenda kuddamu okuzannyibwa ku Lwomukaaga lwa ssabbiiti eno n’emipiira 2 wakati wa Buluuli ne Ssingo n’ogwa Kabula ng’ettunka ne Kyaddondo.      	https://gambuuze.ug/2021/11/25/masaza-cup-2021-gomba-egudde-maliri-ne-buluuli-ssingo-eremaganye-ne-kabula/
business	Omuwanika Waggwa Nsibirwa ayanjudde alipoota ku nsimbi ezava mu Luwalo eziwera akawumbi kalamba	       Minisita w’ebyenfuna era Omuwanika w’ eggwanika lya Buganda, Owek. Robert Waggwa Nsibirwa ategeezezza nti abantu ba Buganda bongedde okujjumbira enteekateeka z’okulaakulanya Obuganda nga bawaayo ensimbi mu nteekateeka y’Oluwalo okusobola okuwagira enteekateeka za Beene. Alipoota omuwanika agiweeredde mu Bulange e Mmengo ku Lwokubiri mu lukung’aana lwa bannamawulire olwetabiddwamu ne minisita omubeezi owa gavumenti ez’ ebitundu Joseph Kawuki. Owek. Waggwa Nsibirwa ategeezezza nti mu luwalo lw’omwaka 2022 basobola okukungaanya ensimbi eziwera akawumbi kamu n’emitwalo 90 wansi w’enteekateeka y’ Oluwalo lwaffe nga zino zakungaanyizibwa nezisengekebwa okusinziira ku masaza n’eggombolola eziri mu Buganda n’ebweru waayo. Okusinziira ku Owek. Waggwa Nsibirwa ensimbi zino zisaasanyiziddwa ku bintu ebyenjawulo mu bwakabaka era Katikkiro Mayiga bweyali aggalawo Oluwalo lw’ omwaka 2022 yalagira eggwanika okufulumya ensaasaanya y’ensimbi zino okusobola okunyweza ennyingo y’ obwerufu. Omuwanika agamba nti ensimbi zino zizze zirinnya mu myaka ag’enjawulo nga mu 2017 bakung’aanya obukadde 202, mu 2018 nebafuna obukade 414, 2019 obukadde 515, 2020 obukadde 352,2021 obukadde 654ne 2022 akawumbi kalamba n’emitwalo 90.  Owek. Nsibirwa annyonnyodde nti Obukadde 60 bwawagira okulwanyisa mukenenya mu bwakabaka, ate obukadde 100 nebusibwa ku mulimu gw’ okuzzaawo Muzibwazaalampanga. Ekitongole kya Beene ekya Kabaka Education Fund bakiteekamu obukadde 76 ate Emmwaanyi Terimba nebagiwa obukadde 283 n’emitwalo 72. Ono agasseeko nti omulimu gw’okuwa abantu amazzi amayonjo nga bayita mukusima enzizi baziteekako obukadde 39 nga zino zaava mu ssaza lya Rocky Mountains mu Amerika. Minisita Nsibirwa agamba nti emirimu gy’ Embuga bagiteekako obukadde 71 nemitwalo 41 mu 7000m so nga okusembeza abagenyi ba Nnyinimu mu Bulange kwatwala obukadde 210 n’emitwalo 56. Ensimbi obukadde 93 n’emitwalo 45 mu lukumi zazzibwaayo ku Ggombolola ate amasaza ga Beene omuli Ankole, Mbale, Busia Malaba Tororo ne Busoga gaweebwa obukadde 13 emitwalo 57 mu lukumi.. Owek. Waggwa agamba nti waliwo obubonero bungi obulaga nti abantu ba beene bongedde okusiima enteekateeka eno mu bikolwa kubanga ebisinga bibaganyula buteerevu nga mu nkola eno Obwakabaka bwakasima enzizi 671. Ye Minisita omubeezi owa Gavumenti ez’ ebitundu, Owek. Joseph Kawuki ategezezza nti oluwalo luyambye okuzimba obukulembeze n’okukola ennyo mu bantu ba Kabaka kubanga ku mitendera gyonna abantu balwetabamu butereevu.              	https://gambuuze.ug/2023/01/17/omuwanika-waggwa-nsibirwa-ayanjudde-alipoota-ku-nsimbi-ezava-mu-luwalo-eziwera-akawumbi-kalamba/
politics	Aba DP baagala eby’okuggyawo okweyimirirwa bikubweko akalulu k’ekikungo	 Ekibiina kya Democratic Party(DP) kisabye gavumenti eby’okuggyawo okweyimirirwa ku misango eminene by’eyagala okutuukako, bisindikibwe mu bantu bikubweko akalulu ak’ekikungo kuba kye kigenda okuyamba okutaasa Ssemateeka w’eggwanga. Enteekateeka zino zaayanjuddwa amyuka omuwabuzi w’ekibiina kino mu nsonga z’amateeka, Richard Lumu bwe yabdde ayogerako ne bannamawulire ku City House mu Kampala era n’akakasa nti, kino baakikkaanyako mu lukiiko lwa ‘National Executive Council (NEC),’ ng’erimu ku makubo mwe bayinza okuyita okukuuma ennyingo23 (6)a, b, ne c mu Ssemateeka. “Twawaddeyo ebbaluwa yaffe eri akakiiko k’ebyokulonda nga tusabaokuleeta ekiteeso bategeke akalulu k’ekikungo kuba eby’okuggyawo eddembe ly’okweyimirirwa, bikontana n’eddembe ly’obuntu.” Lumu bwe yagambye. Bannakibiina kino bakkiriza nti singa eddembe lino linaggyibwa ku bannansi, kiba kitegeeza nti omuntu omusango guba gumusinze nga tannaba na kuwozesebwa, ekintu ekikyamu. “Tukkiriza nti bannayuganda be bateekeddwa okusalawo oba eddembe ly’okweyimirirwa liggyibwawo, baleke bannayuganda beesalirewo ku nsonga eno.” Lumu bwe yagasseeko. Lumu era yannyonnyodde nga mu wiiki eziddako bwe bagenda okutalaaga eggwanga lyonna nga banoonya emikono gy’abalonzi obukadde 2, ng’amateeka bwe galagira okusobozesa akakiiko k’ebyokulonda okutegeka akalulu k’ekikungo ku nsonga y’okweyimirirwa. Ono agamba nti singa bafuna emikono gino basuubira kkooti okugaana Palamenti okukubaganya ebirowoozo ku nsonga eno kuba ebeera efuuse ya kalulu ka kikungo. Kino kiddiridde olukiiko lwa Kabineeti okwanjula ekiteeso ky’okukola ennongoosereza mu nnyingo 23 (6) (b) eya Ssemateeka, egaane abantu ababeerabazzizza emisango eminene obutaweebwa kweyimirirwa mu kkooti enkulu, n’ezo eziri wansi waayo okutuusa nga wayise ennaku 180 oba ng’omusango gutandise okuwulirwa oba ng’omuwaabi wa gavumenti omukulu omusango aguggyeeyo ng’ennaku ezo tezinnaggwaako. Ssentebe w’olukiiko lwa Kabineeti era Pulezidenti Yoweri Kaguta Museveni yasaba Ssaabawolereza wa gavumenti, Kiryowa Kiwanuka okulambika Kabineeti ku ngeri gye basobola okukolamu ennongoosereza zino. Wabula DP egamba nti nga bo abakkiririzamu mazima n’obwenkanya, bagenda kukola kyonna okulaba ng’eddembe lino teriggyibwa ku bannansi.        	https://gambuuze.ug/2021/10/27/aba-dp-baagala-ebyokuggyawo-okweyimirirwa-bikubweko-akalulu-kekikungo/
politics	Owek. Mpuuga: Tugenda kukomyawo ekkomo ku bisanja n’amagye gaggyibwe mu Palamenti	   Akulira oludda oluvuganya mu Palameniti,Owek. Mathias Mpuuga yategeezezza nga gavumenti gy’akulembera bw’eyagala okulaba ng’ekkomo ku bisanja by’omukulembeze w’eggwanga biddawo era n’ababaka abakiikirira amagye baggyibwe mu Palamenti. Owek. Mpuuga bino yabitegeezezza bannabyabufuzi okusingira ddala ab’oludda oluvuganya ku Palamenti ku Lwokutaano, bwe yabadde ayanjula emiramwa kw’agenda okutambuliza gavumenti ey’ekisiikirize mu Palamenti. Ono yannyonnyodde nti baagala okuddamu okuleeta ennongoosereza mu Ssemateeka eza 2019 ezaali zireeteddwa omubaka Wilfred Niwagaba mu Palamenti ye 10. “Tugenda kukomyawo ennongooserezamu Ssemateeka eza 2019 ezaali zaagala okuzzaawo ekkomo ku bisanja, okuggya bannamagye mu Palamenti awamu n’okusala omuwendo gwa baminisita okudda ku 21 ssaako ebintu ebirala.” Owek. Mpuuga bwe yategezezeza. Ennongoosereza zino era zaalimu okukyusa erinnya lya poliisi y’eggwanga okuva ku Uganda Police Force okudda kuUganda Police Service era zaali zaagala n’okuggyawo ne woofiisi z’ababaka ba Pulezidenti abamanyiddwa nga ba RDC (Resident District Commissioners). Mpuuga mu kwogera kwe yagambye nti okuva mu mwaka 2014, eggwanga lisuubizibwa okuteekawo akakiiko akalina okuddamu okwekenneenya Ssemateeka naye kino tekituukiriranga. “Kye tufunye z’ennongoosereza mu mateeka agamu era ekivudde mu kino be bantu okulaba Ssemateeka ng’ekiwandiiko ekikozesebwa bannabyabufuzi okutuukiriza ebigendererwa byabwe.” Mpuuga bwe yakikkaatirizza. Owek. Mpuuga yagambye nti Ssemateeka alina kulaga ensonga abantu ze bakkaanyaako era alina okulaga ebiruubirirwa n’ebyo abantu abamukkaanyizzaako bye baagala okuziyiza. “Nsaba ab’oludda oluvuganya okufaayo era bakulembeze ennongoosereza mu mateeka g’ebyokulonda n’amateeka amalala ageetaaga okulongoosa bye tubeera tussaako essira.” Mpuuga bwe yagasseeko. Mpuuga agamba nti n’obuvunaanyizibwa bw’ebitongole by’okwerinda mu kalulu bulina okuddamu okutunuulwamu kuba baakola emivuyo mingi ekyaviirako akalulu obutabeera k’amazima n’obwenkanya.       	https://gambuuze.ug/2021/08/29/owek-mpuuga-tugenda-kukomyawo-ekkomo-ku-bisanja-namagye-gaggyibwe-mu-palamenti/
sports	Kyaddondo ekubye Kkooki 2- 1  n’egiggya mu kibalo	Olwaleero mu mpaka z’ekikopo ky’amasaza eziyindira e Njeru, kyaddondo ekubye Kkooki ggoolo 2 ku 1 n’egiwandula mu kibinja Masengere. Amasaza gombi gayingidde ensiike nga buli limu linoonya buwanguzi bwalyo obusooka. Aba Kyaddondo nga bajaganya oluvannyuma lw’okuwangula Kkooki Ggoolo za Kyaddondo zombi ziteebeddwa Emayu Calvin Peter ne yeegatta ku bakyasinze okulengera akatimba mu mpaka z’omulundi guno ate ggoolo ya Kkooki eteebeddwa Ssekidde Anthony. Kkooki esigazzaayo omupiira gw’egenda okuttunkiramu ne Bugerere wabula nga tegulina kigenderwa kyonna ne bw’eguwangula. Bugerere tewangulangako ku mpaka zino wabula nga y’ekulembedde ekibinja kino n’omuwendo gwa ggoolo. Bugerere ettunka ne Mawokota ku ssaawa mwenda ez’olweggulo lwalweero era awangula yeesogga “Kwota fayinolo” ne yeegatte ku Busujju ne Busiro abattunka ku bbalaza.    	https://gambuuze.ug/2021/01/09/kyaddondo-ekubye-kkooki-2-1-negiggya-mu-kibalo/
politics	Lukwago agyeeyo empapula, akomawo ku bwa Loodimeeya	 Omuloodi wa Kampala Ssaalongo Erias Lukwago, leero aggyeeyo empapula okuvuganye ku kifo ky’obwa looimeeya ku kaadi y’ekibiina ki Forum for Democratic Party (FDC). Lukwago yasembeddwa omubaka wa Nakawa mu palanenti Micheal Andrew Kabaziguruka ne Mubaraka Munyagwa awamu ne Dr. Stella Nyanzi. Akulira akakiiko k’ebyokulonda mu FDC Toterebuka Bamwenda, yakkiriza nga bwafunye empapula za Lukwago era nalaga nti ono asembeddwa okwetaba mu kamyufu k’ekibiina. Mukwogera kwe Lukwago, yeebazizza bakansala ba KCCA wamu n’abo abamusembye. Lukwago yegatta ku FDC omwezi oguwedde nga 28/07/2020 oluvanyuma lw’okwabulirira ekibiina ki Democratic Party (DP). Okusalawo kwa Lukwago kuggyeewo envuvumo nti bannakibiina ki FDC  babadde bamuleeta okuvuganya ku bwapulezidenti oluvanyuma lwa Dr. Kizza Besigye okulaga nga bwatagenda kuddamu kwesimbawo.    	https://gambuuze.ug/2020/08/13/lukwago-agyeeyo-empapula-akomawo-ku-bwa-loodimeeya/
health	Ab’omu Nyendo bakoze Bulungibwansi okutangira endwadde	  Nyendo Abatuuze mu kibuga Masaka bakoze Bulungibwansi mu Kabuga k’e Nyendo okusobola okukendeeza ku bucaafu wamu n’okwongera okutangira endwadde.  Omubaka wa Masaka Juliet Kakande nga akola Bulungibwansi Bano nga bakulembeddwamu mmeeya omulonde owa Munisipaali ya Nyendo- Mukungwe Owek. Micheal Mulindwa Nakumusana awamu n’omubaka omulonde owa Masaka Juliet Kakande, bayonjeza emyala, okuyoola kasasiro mu butale wamu n’okwera enguudo. Mmeeya Nakumusana asinzidde wano n’ategeeza nti basazeewo okukola kino oluvannyuma lw’okulaba ng’abantu kasasiro abayitiriddeko ate ng’ekibuga tekirina ssente zimukung’aanya. Ono agamba nti singa obuyonjo tebwongerwamu maanyi abantu mu kibuga Masaka boolekedde okulumbibwa endwadde naddala mu kiseera ky’enkuba kuba emyala egisinga gyabadde gizibikidde. Ate ye omubaka omukyala omulonde Juliet Kakande agamba nti okukola bulungibwansi y’emu ku nkola gye baagala okuyitamu okuyonja ekibuga Masaka abantu bamanye nti buvunaanyizibwa bwabwe okukuuma obuyonjo we bakolera. Bo abamu ku batuuze abeetabye mu kukola bulungibwansi bagamba nti kibayambye nnyo okukendeeza ku bucaafu kubanga bubadde bususse mu Nyendo.    	https://gambuuze.ug/2021/03/01/abomu-nyendo-bakoze-bulungibwansi-okutangira-endwadde/
politics	Aba NUP baatuliddemu olukwe – Ssemujju, Nsibambi	   Kampala Omubaka w’ekibiina kya Forum for Democratic Change (FDC) mu Palamenti, Ibrahim Ssemujju Nganda, agamba nti bannaabwe ab’oludda oluvuganya naddala aba NUP baabaliddemu olukwe bwe baasazeewo okuwagira abadde Sipiika Rebecca Alitwala Kadaga mu kulonda Sipiika wa Palamenti y’e 11. Ssemujju eyabadde yeesimbyewo mu kalulu akaawanguddwa Jacob Oulanyah, yagambye nti bangi ku bannakibiina kya NUP baalabiddwako nga bakukuta ne munnakibiina kya NRM Rebecca Kadaga wadde nga bakimanyi bulungi nti ye mumyuka owookusatu owa ssentebe w’ekibiina kye baagala okuggya mu buyinza. “Bano baasazeewo okuwagira Kadaga kuba yabadde n’abantu, era ono bwe yasembeddwa okuvuganya aba NUP be baasinze okusanyuka . Bayinza batya okugenda n’omumyuka owookusatu owa ssentebe wa NRM? Ne batuuka n’okukaaba ng’awanguddwa?” Ssemujju bwe yeemulugunyizza. Ssemujju yategeezezza nti yawandiikira buli omu omuli n’akulira NUP, Robert Kyagulanyi Ssentamu, n’amusaba okumusisinkana kyokka teyamuddira wabula yagenda okuwulira nti Bobi Wine ayise ababaka be era n’abalagira okuwagira Kadaga. Ono agamba nti ensonga lwaki ab’oludda oluvuganya baalondeddwa lwakuba bannansi tebaagala NRM ne Museveni era n’asaba aba NUP okwetereeza mu bwangu. Ssemujju annyonnyodde nti NUP esaanye okwetondera oludda oluvuganya olw’okukolagana ne NRM ne balekawo abalala bwe bafaananya ebigendererwa. Ate ye eyavuganyizza ku kkaadi ya FDC, Yusufu Nsibambi, yeemulugunyizza ku kya bannakibiina kya NUP okuleeta katemba mu kalulu kano ne bamaliriza nga batabudde abantu. Nsibambi agamba nti waabaddewo n’obupapula obutambula nga busaba abantu okulonda Among owa NRM era obwedda buli akafuna afuluma. “Twabadde ku nsonga nkulu naye abamu ku bannaffe ku ludda oluvuganya ne bavaayo n’ebiteeso eby’ekiralu ekyalaze nti ebyabadde bigenda mu maaso tetwabiwadde makulu nga Opozisoni.” Nsibambi bw’agambye. Ku nsonga zino omubaka wa Nakawa West era omwogezi wa NUP , Joel Ssenyonyi, ategeezezza nti baabadde baagala okufuna sipiika ayinza okuyisa obulungi oludda oluvuganya era y’ensonga lwaki baasazeewo okulonda Kadaga.      	https://gambuuze.ug/2021/05/26/aba-nup-baatuliddemu-olukwe-ssemujju-nsibambi/
politics	Bobi Wine: Gavumenti ekola buli kimu okunjavuwaza	  Kampala Akulira ekibiina kya ‘National Unity Platform(NUP)’, Robert Kyagulanyi amanyiddwa nga Bobi Wine agambye nti gavumenti y’eri emabega w’omukyala akaayanira ettaka okutunde ennyumba ye nti zirimu ebyobufuzi. Kyagulanyi bino abyogedde oluvannyuma lw’omukazi eyategeerekese nga Justine Nakamatte Namusisi, okuddukira mu kkooti asengule Bobi Wine wamu ne balirwana be abawera 2000 ng’agamba bano baasenga ku ttaka lye mu bukyamu. Bobi Wine alaze nga gavumenti bw’eri emabega w’okukyala ono era ng’eyagala kutwala buli kimu ky’alina kuba ettaka lino yaligula mu makubo matuufu era ng’alimazeeko emyaka egisoba mu 10. “Tewali kye batagenda kukola. Wadde mbadde n’ettaka e Magere, Kamwokya ne Busabaala okumala emyaka egisoba mu 10, namala kulangirira kuvuganya Museveni ne batandika okutwala emisango egitalina makulu mu kkooti nga baagala okutwala ebyobugagga byange.” Kyagulanyi bw’agambye.  Kyagulanyi annyonnyodde nti bano tebalina kye baagala kumulekera era kakodyo okubakuumira mu misango gino nga bwe bagenda mu maaso n’okunyaga eggwanga. Ono agasseeko nti ne bwe banaakola byonna tajja kuggwaamu maanyi era ku nkomerero bannayuganda bajja kumaliriza be bawanguzi. Guno si gwe mulundi ogusoose Kyagulanyi okutwalibwa mu kkooti ku nsonga z’ettaka nga mu 2018 yafuna obutakkaanya n’ekitongole kya Buganda Land Board ku ttaka ly’e Busaabala okuli One Love Beach.      	https://gambuuze.ug/2021/05/05/bobi-wine-gavumenti-ekola-buli-kimu-okunjavuwaza/
health	Abalina COVID-19 baweze 30	 Abamu ku balwadde mu malwaliro e Italy  Ng’ekirwadde kya senyiga omukambwe amanyiddwa nga COVID-19 kigenda mumaaso n’okugoya ensi, wano mu Uganda omuwendo gw’abalwadde guweze 30. Minisitule ekola ku by’obulamu yalangiridde nati abantu abasoba mu 200 abaakeberebbwa ku Lwomukaaga nga musanvu kubbo, bebaasangiddwa n’akawuka kano.  Bano webagattibwa ku 23 abaabadde bamaze okukakasibwa munaku eziyise, kino kitwala omuwendo kwa 30. Eggulo minisita akola ku by’obusuubuzi Amelia Kyambadde yalagidde bannanyini bizimbe mu Kampala babiggala kubanga bikungaanirwamu abantu bangi. Mu nsi yonna, abantu abalina COVID-19 kati batuuse 664,292 ngate abaakafa baweze 30,890.  Eggwanga lya Italy ne Spain gagasinze okufiirwa abantu nga abantu kumpi 16,000 ekitundutundu ku bafu bali mu mawanga gano abiri. Ate yo Mu America, abalwadde gyebasinga, wosemera bino abantu  123,776  babaakayolebwa olumbulege ate 2229 bebaakafa.     	https://gambuuze.ug/2020/03/29/abalina-covid-19-baweze-30/
business	Balabudde okutega obutwa abapoliisi ababaliira eby’okulya nga bakwasisa kafyu	       Abatuuze mu ggombolola y’eKamonkoli ne Mugitimu disitulikiti y’e Budaka , batiisizatiisiza okutega abapoliisi obutwa mu by’okulya singa tebakomya kubaliira byakulya byabwe buli lwe bagenda gye bakolera okukwasisa ebiragiro bya kafyu. Bano bagamba nti okuva Pulezidenti Museveni lwe yalangirira omuggalo ogw’ennaku 42 era n’akendeeza ne ku budde bwa kafyu okuva ku ssaawa 3 okudda ku ssaawaemu, bafunye ekizibu n’abapoliisi abateeka ebiragiro bino mu nkola. Abatuuze balumiriza nti abapoliisi abasindikibwa babanywera waragi gwe basanga mu maduuka wamu n’okulya capati zaabwe ze basanga ku midaala oluvannyuma lw’okubafubutula era kati batandise okulowooza ku ky’okubatega obutwa kuba bakooye okubafiiriza. Bino baabiyisizza mu amyuka sipiika w’eggombolola, Mohamad Mboizi era ono yabitegeezezzaabakulu abatuula ku kakiiko ka disitulikiti n’eggombolola akalwanyisa ekirwadde kino. Kinajjukirwa nti ku Mmande RDC wa disitulikiti y’e Budaka, Tom Chesol, yalonze abantu 20 n’abasindika mu ggombolola ez’enjawulo okuzuula engeri ebiragiro bya Ssenyiga Corona gye bikwatiddwamu era buli ttiimu n’agisaba ekole alipoota ku by’ezudde. Bwe baabadde banjula bye baazudde, bano RDC baamutegeezezza nga abapoliisi bwe bali ku mugano nga baggya ssente mu bantu nga beekwese mu kukwasisa ebiragiro bya Corona. Abapoliisi abatangira abantu okusala mu disitulikiti ez’enjawulo, baggya ssente ku balwadde, abatambuza ebigere wamu n’abalimi abagenda mu nnimiro kyokka mu bwebuziba abapoliisi ssente bazitwala ku mpaka era ne batiisatiisa abantu obutagezaako kuloopa ku poliisi. Kyategeerekese nti mu ggombolola y’e Nansanga, abapoliisi baamenye ne bayingira mu nnyumba ne babba ebidomola bya waragi emisana ttuku era oluvannyuma lwa nnyini byo okubatiisatiisa nga bw’agenda okubaloopa basazeewo babizze. Abatuuze bagamba nti ensonga zino baziroopye mu bakulu okuli; RDC, RPC, DPC,n’abakungu abalala naye ate embeera eyongera kutabuka. Bwe yabadde ayanukula ku bino, akulira poliisi y’e Budaka, ASP Edison Muvunye, yakkirizza ng’abamu ku batuuze bwe baabatwalidde emisango gino naye nti bano tebalina bujulizi bumala okusobola okwongerayo ensonga zino. RDC abatuuze yabalabudde obutatwalira mateeka mu ngalo era n’alabula n’okusiba abapoliisi singa banaalemwa okukola emirimu gyabwe n’obukugu.            	https://gambuuze.ug/2021/07/08/balabudde-okutega-obutwa-abapoliisi-ababaliira-ebyokulya-nga-bakwasisa-kafyu/
politics	Alipoota ya CCEDU egamba okulonda kwa 2021 kwalimu emivuyo mingi	   Kampala Ekibiina ekitakabanira enfuga eya demokulaasiya mu ggwanga eya Citizen’s Coalition for Electoral Democracy in Uganda (CCEDU), ku Lwokutaano lwa wiiki ewedde kyategeezezza nti obubbi obwali mu kalulu ka 2021 kwali tekubangawo. Ssentebe wa bboodi y’ekibiina kino, Miria Matembe, yategeezezza nti okulonda okuli okwa Pulezidenti, ababaka ba Palamenti wamu ne Sipiika waabwe kyali kuswaza eri enfuga ya demokulaasiya wamu ne bannayuganda. Okusinziira ku Miria Matembe essiga lya gavumenti lyeddiza okulonda era ye yasalawo ku ani alina okwesimbawo era n’obululu bw’alina okufuna. “Essiga lya gavumenti lyeddiza okulonda akulira essiga lya Palamenti mu kulonda alina okubeera Sipiika wa Palamenti y’e 11 era kino kyayongera okulaga nga gavumenti bwe yeddiza byonna ebikwata ku kulonda.” Matembe bwe yagambye. Matembe agamba nti mu kalulu akawedde amannya ga beesimbyewo gaatabulwa ku bukonge obulondebwawo ate ne baagenti b’abeesimbyewo bali batono era tewaali na kusomesa bantu ku kulonda. Omukwanaganya wa CCEDDU, Charity Ahimbisibwe, yalaze ng’omuwendo gw’abalonzi ogwali omutono bwe gwalaga nti abantu baali tebeesiga binaava mu kulonda kuno. Ahimbisibwe agamba nti effujjo n’okutulugunya ab’ebyokwerinda kwe bakola ku bannamawulire ng’akulira National Unity Platform (NUP), Robert Kyagulanyi, agenda ku kitebe ky’amawanga amagatte, byayongera okulaga engeri eddembe ly’obuntu gye lirinnyirirwa mu ggwanga. CCEDU yawadde amagezi wabeewo okusomesa n’okubangula abakungu b’akakiiko k’ebyokulonda okwewala ensobi ezaakolebwa okuddamu okubaawo. Bano era baasabye ab’ebyokwerinda okwewala okuyingira mu by’okulonda era ne basaba abalonzi okwewala okuweebwa enguzi nga babasaba akalulu.      	https://gambuuze.ug/2021/06/02/alipoota-ya-ccedu-egamba-okulonda-kwa-2021-kwalimu-emivuyo-mingi/
politics	Buganda okubanja Federo tetunoonya kitiibwa – Owek. Kyewalabye Male	        Minisita w’eby’obuwangwa, ennono, obulambuzi, embiri, olulimi n’ebyokwerinda mu Buganda, Owek. David Kyewalabye Maleagamba nti kaweefube wa Buganda okubanja Federo tenoonya kitiibwa, wabula eyagala kutuusa mpeereza ku bantu baayo. Okulambika kuno, Owek. Kyewalabye akukoledde mu bimuli bya Bulange ku Lwokubiri bw’abadde atikkula Oluwalo okuva mu bannakyaggwe,abasawo b’ekinnansi, ab’ekika ky’Empindi neMutuba VIII -Kikandwa okuva e Ssingo. “Okugema okwawedde mu Ssabbiiti emu nategedde nti twasusse omutwalo gumu n’ekkumi nnya mu bantu abagemeddwa. Kati alina ebintu byaffe abikutte nga Federo aba akyayagala ki? Okuggyako weema ze baalese wano tewali ssente ze baatuwadde kukola omulimu ogwo.Kitegeeza nti Buganda esobola okukola ku nsonga zaayo, bwetuba twogera ku Federo tetunoonya kitiibwa naye tunoonya okukola ku nsonga zaffe ezigenda okuggya abantu mu bwavu.” Owek. Kyewalabye bw’agambye. Okukkaatiriza kino, Minisita Kyewalabyeanokoddeyo okugaba omusaayi, emisinde gy’amazaalibwa ga Kabaka n’okugema okwekikungo, Emmwanyi Terimba ng’ebimu ku bintu ebitono Buganda by’ekoze n’eteekawo likodi ku mutendera gw’ensi yonna. Owek. Kyewalabye asabye abaami ba Kabaka okutwala enteekateeka za Buganda mu maaso kiyambe abantu be baweereza okweggya mu bwavu ne Buganda edde ku ntikko. Ono ajulizza ebyafaayo okukakasa Buganda n’okukola ebyafaayo nti n’abazungu bwe bajja kuno beewuunya enteekateeka eyaliwo kuba wadde baalowooza nti Afirika ekyali mabega baasanga Buganda esolooza, omusolo, ng’erina olukiiko n’omukulembeze Ssaabasajja Kabaka eyali aweebwa ekitiibwa. Owek. Kyewalabye agambye nti ennyumba Buganda yabangibwa mu bika bya Buganda ebiwerera ddala 55 era endagaano ya Ssekabaka Kato Kintu e Nnono ne bawaayo obumu ku buyinza bwabwe eri Ssaabataka, mwalimu okuyimirizaawo Ssaabatakanga kino kirambikira nnyo mu luwalo. Ye Minisita omubeezi owa gavumenti ez’ebitundu, Owek. Joseph Kawuki akubirizza abantu okwenyigira mu nteekateeka z’Obwakabaka zonna kuba zitegeddwa ku baganyula na kutumbula mbeera zaabwe. Omwami wa Kabaka akulembera essaza Kyaggwe, Ssekiboobo Elijah Boogereyeebazizza ab’ekika ky’Empindi okukulemberamu okuleeta Oluwalo luno era n’awera okuweerezaabantu ba Kabaka. Ate Ssentebe w’abasawo b’ekinnansi e Kyaggwe, Male Moses Byekwaso agamba nti ekibaleetedde okwenyigira mu nteekateeka eno kwe kubaako ettoffaali lye bazza eri Obaganda. Bano abakiise Embuga baleese Oluwalo lw’obukadde obukunukkiriza mu 12 era ne bawera okwongera okutambulira awamu ne Ssaabasajja Kabaka.    	https://gambuuze.ug/2021/11/09/buganda-okubanja-federo-tetunoonya-kitiibwa-owek-kyewalabye-male/
business	Buganda ezzizza buggya omukago gwayo ne Airtel	 Ekitongole ky’Obwakabaka eky’ebyempuliziganya ekya Airtel K2 ejjudde kizzizza buggya Omukago ne Airtel ogubaddegumaze emyaka esatu nga guyinda. Mu ndagaano eteereddwako omukono Ssenkulu wa K2 telecom, Arthur Mawanda ne Ssenkulu wa Airtel, Manoj Murali kitegeerekese nti kkampuni eno yaakwongera okunnyikiza obuweereza bwayo wansi mu byalo naddala mu Buganda okulaba ng’abantu ba Kabaka yonna gye bali baganyulwa mu mukago guno butereevu. Omukolo guno guyindidde ku mbuga enkulu e Bulange e Mmengo ku Lwokutaano lwa wiiki eno. Katikkiro Charles Peter Mayiga ng’abaddewo ng’omujulizing’endagaano eno ezzibwa obuggya, ategeezezza ntitekinologiya omuli neebyempuliziganya ntabiro nnene ey’enkulaakulanabuli omu gy’asaanye okwettanira.  Owek. Mayiga annyonnyoddenti omukago guno omuggya ogukoleddwaObwakabaka bwakugukuuma kuba nnamuziga y’amaanyimu kutumbula Buganda n’abantu ba Kabaka naddalamu byenfuna. Ate ye Omumyuka owookubiri owa Katikkiro, Owek. Robert Waggwa Nsibirwa agambye nti omukago guno gwakuyambako okukyusa obulamu bw’abantu ba Kabaka kubanga gwa muwendo nnyo. Ye omukungu wa kkampuni ya Airtel, Remy Kisaakye ategeezezza nti okuva Airtel lwe yatta omukago n’Obwakabaka, eyongedde okuyitimuka mu mpeereza ne yeeyama okukuuma omukago guno. Omukolo guno gwetabiddwako abakungu ba Kabaka ku mitendera egy’enjawulo.         	https://gambuuze.ug/2021/12/17/buganda-ezzizza-buggya-omukago-gwayo-ne-airtel/
politics	Katemba mu kulayira kwa bakkansala mu KCCA, Kataabu ajjidde ku njegere	   Kampala Wabaddewo katemba ku kitebe kya KCCA ku mukolo gw’okulayiza bakkansala b’ekibuga, ekiwalirizza omulamuzi abadde akuliddemu omukolo guno okuguyimiriza. Katemba atandikidde ku kkansala wa Kampala Central, Moses Kataabu, ajjidde mu kakoofiira akamyufu okulayira era ng’asibiddwa mu njegere n’ekipande okuli obubaka obusaba Pulezidenti Museveni okuyimbula bannakibiina kyabwe. Omulamuzi Mariam Ayo asoose kulabula Kataabu ku ngeri gy’abadde ayambadde n’amusaba asooke abiggyemu kuba abadde ayambadde bubi. “Buli omu wano wa ddembe,” Omulamuzi Ayo bw’agambye era ne wabaawo okuwanyisiganya ebigambo ne Kataabu. “Kizibu ki ekiri ku ngeri gye nnyambadde? Ndi wano kulayira naye sirina buzibu bwonna. Bannayuganda bali mu buwambe, naffe tuli mu buwambe.” Kataabu bw’agambye. Omulamuizi alemeddeko n’agamba nti Kkansala Kataabu abadde tasobola kulayira ng’ayambadde enjegere. “Tetukukaka naye tusaba oggyeko enjegere. Okuggyako ng’oziggyeemu togenda kulayira.” Omulamuzi Ayo bw’alemeddeko. Poliisi eyingiddewo okukkakkanya embeera oluvannyuma lwa byonna okulema, omulamuzi asazeewo okwongezaayo omukolo guno era n’avaawo. Okuwanyisiganya ebigambo wakati wa poliisi ne bakkansala kugenze mu maaso era abamu ku bawagizi ne bakkansala ne batandika okuyimba oluyimba lwa Tuliyambala engule olwa Robert Kyagulanyi aka Bobi Wine akulira ekibiina kya NUP. Oluvannyuma Kataabu apondoose n’aggyako enjere era okulayira ne kugenda mu maaso wakati mu by’okwerinda ebibadde binywezeddwa.  Kinajjukirwa nti ekibiina kya Robert Kyagulanyi Ssentamu ekya National Unity Platform (NUP) kye kisinza bakkansala abangi mu lukiiko luno era nga kye kisuubirwa okuvaamu Sipiika.      	https://gambuuze.ug/2021/05/26/katemba-mu-kulayira-kwa-bakkansala-mu-kcca-kataabu-ajjidde-ku-njegere/
health	Ensaasaana Ya Covid-19 Mu Kampala Yeeraliikirizza Ab’ebyobulamu	 Dr Ruth Aceng  Aba minisitule y’ebyobulamu beeraliikirivu olwensaasaana y’ekirwadde kya Covid-19 naddala mu Kampala ekiviiriddeko abantu babiri okutwalibwa mu kasenge k’abayi kayite Intesinve Care Unit.Newankubadde ng’eggwanga lirina abalwadde 1,140, ab’ebyobulamu batidde kubanga abalwadde abo ababiri basangiddwa mu bifo ebitabaddemu Covid-19 mu nga Kisenyi II mu Muluka gw’e Mengo wamu ne Lubaga. Minisita w’ebyobulamu Dr Jane Ruth Aceng yagambye batandise kaweefube w’okukebera abantu mu kitundu kino era nga woosomera bino nga abantu 75 abaasembererako abalwadde abo baamaze dda okuzuulibwa ekibinja ky’abakugu okuva mu minisitule wamu n’ekitongole ekiddukanya ekibuga Kampala ekya KCCA. Abakugu mu minisitule era balagaidde eddwaliro ly’e Lubaga ne Mengo abalwadde gyebaatwaliddwa mu busenge bwa bayi okubuggala.  Dr Henry Kajumbura, akulira okuziyiza eddwadde mu minisitule yagambye kino kyakoleddwa okusobola okuziyiza obulwadde okusaasaana. Wosomera bino nga abantu 54 bebazuuliddwamu obulwadde buno mu Kampala. Aba minisitule n’olwekyo bazzeemu okukuba omulanga eri abantu obuteerabira kunaaba mu ngalo, okwambala obukookolo, wamu nokwewala ebifo ebirimu abantu abangi. Dr Misaki Wayengera, omukugu mu nddwadde ezisiigibw ayagambye nti singa Bannayuganda tebeddako, Uganda egande kutuuka mu kaseera akakatyabaga ng’ekirwadde kisaasaanidde buli wamu.    	https://gambuuze.ug/2020/07/31/ensaasaana-ya-covid-19-mu-kampala-yeeraliikirizza-abebyobulamu/
health	Ekiseera kituuse okukomya okuzaala abaana abalina Nalubiri- Nankindu	 Oweek. Nankindu ng’abuuza ku Muwanga ku Bulange   Minisita avunanyizibwa ku nkulaakulana y’abantu Oweek. Dr Prosperous Nankindu Kavuma agambye nti ekiseera kituuse okukomya abaana abazaalibwa n’obulwadde bwa Sicklecells [Nalubiri] mu Uganda. Mu nsisinkano gyabaddemu n’akulira ekitongole kya Holly Foundation ekikola ku kulwanyisa obulwadde bwa Nalubiri, Mable Nakato Muwanga, Nankindu ategeezezza nti obulwadde buno buviiriddeko amaka mangi okutabanguka. “Tetusobola kwongera kuzaala baana abalina sickle cells olw’ebizibu ebingi bwebuleese omuli obwavu kubanga abazadde tebava mu malwaliro. Tetwagala muwendo gw’abaana abalina sickel cell kweyongera olwo lwetunaasobola okulwanyisa obulwadde buno,” Nankindu bwategeezezza. Ku lulwe, Muwanga ategeezezza nti okutandika Holly Foundation kyali kirooto kya muwalawe Holly eyaffa ekirwadde kya Nalubiri ng’alina emyaka 17. “Yali mu ddwaliro e Bungereza nagamba tusobola tutya okuyamba abantu, nemugamba tusooke tufe kuggwe tulyoke tufe ku bantu ba Uganda. Mu ddwaliro yamalayo emyezi esatu naye nga tanafa yatandika okusonda essente ayambe abantu abalina obulwadde buno. Yasiiga nga abantu enjala nga bamuwa pound emu era sente ezo nga aziweereza okuyamba abaana,” Muwanga bwagambye. Ekibiina kino kyatandika n’abaana musanvu. “Bweyafa nengamba nkole ntya, sisobola kusiiga enjala nga bwabadde akola. Naye bwennawulira nti Ssaabasajja Kabaka ayamba abantu abalina sicklecells nasanyuka nnyo. Namanya nti waliwo asobola okunkwatirako,” Muwanga bwagambye. Wetwogerera nga kati ekibiina kirabirira abantu abasukka mu 1000 mu bitundu bye Bamunaanika wamu ne Adjumani mu West Nile. Muwanga asabye abo bonna abasobola okubadduukirira babadduukirire basobole okugenda mu maaso n’okuyamba abantu bano.     	https://gambuuze.ug/2020/01/07/ekiseera-kituuse-okukomya-okuzaala-abaana-abalina-nalubiri-nankindu/
health	Sipiika asabye abakiise okubunyisa enjiri y’okwetangiramu Ekirwadde kya COVID-19	Omukubiriza w’Olukiiko lwa Buganda asabye abakiise b’olukiiko okusaasaanya engiri ku kwetangira Coronavirus eri abantu ba Kabaka. Oweek. Patrick Luwagga Mugumbule agambye abakiise b’olukiiko balina okugamba abantu biki byebalina okukola okwetangira ekirwadde kya Coronavirus. “Ssaabasajja Kabaka ayagala abantu abalamu kubanga amanyi g’eggwanga gabeera mu bantu abalamu,” Mugumbule bweyagambye. Agambye nti buvunaanyizibwa bw’abaami ba Kabaka okubeera abasaale mu kulwanyisa ekirwadde kino okusobola okukuuma abantu ba Beene nga balamu. Asabye abakiise okwekuuma era beewale okukyala wamu n’okukyaza abantu kubanga kino kiyinza okuviirako okusika obulwadde buno engeri gyebusaasaanyizibwa mu mpewo. Agasseeko nti Olukiiko lwa Buganda olwayimiriziddwa lubadde lwa njawulo kubanga obukiiko bw’olukiiko obw’enjawulo bubadde bugenda kwanjula enteekateeka zaabwo. Mu ngeri yeemu, Oweek Mugumbule akubirizza abazadde okufaayo ennyo ku Baana baabwe obutatambulatambula era bwekiba kisoboka babafunire ebintu ebiyinza okubakuumira awaka baleme kuwuubaala.   	https://gambuuze.ug/2020/03/21/sipiika-asabye-abakiise-okubunyisa-enjiri-yokwetangiramu-ekirwadde-kya-covid-19/
business	Bakubaganyiza ebirowoozo ku mbalirira ya Buganda	     Akakiiko k’olukiiko lwa Buganda akavunanyizibwa ku by’ensimbi katandise okukubaganya ebirowoozo ku mbalirira y’omwaka 2022/23. Embalirira eno esuubirwa okuba ey’obuwumbi 155 kyokka nga zisuubirwa okweyongerako yakukola ku bintu ebinaaba bigaanye mu mwaka gwebyensimbi 2021/22. Bwabadde abuulira olukiiko ebituukiddwako nebyetaaga okukolako wamu nokulambika puloojekiti ez’enjawulo Obwakabaka zebutuuseeko, Omumyuka Owokubiri owa Katikkiro era Omuwanika wa Buganda, Owek. Robert Waggwa Nsibirwa ategezezza nti newankubadde nga basuubira obuwumbi 121 mu mwaka gwe by’ensimbi 2021/2022 gunaagenda okuggwako ng’obuwumbi 2 bweyongeddeko okuweza obuwumbi 123.   Owek. Nsibirwa annyonnyodde nti akakiiko kano biki Obwakabaka bwebusimbyeko essira mu mbalirira yebyensimbi eyomwaka 2021/2022 wakati mu kukulaakulana okweyongedde mu mirimu gyobwakabaka. Ono ategeezezza nti byonna bitambuliziddwa mu nsonga ssemasonga ettaano wakati mu kugoberera nnamutaayika eyabagibwa okutambulirako eyakamala emyaka 4 ngayatandika mu 2018. Abatuula ku kakiiko kano nga bakuliddwa Ssentebe waako, Prof. Umaru Kakumba n’Omumyuka we Kizito Mulwana basiimye Omuwanika olw’enteekateeka ennungi awamu n’emirimu egisobodde okukolebwa. Owek. Waggwa yebazizza bannamikago abakwatidde obwakabaka abeyongedde naddala okuva ebweru wa Buganda.   Embalirira eno egenda kusobozesa okumaliriza ennyumba Muzibuazaalampanga, okugulira ab’okubizinga bye Sese eryato, okwongera okugumizza ebyenjigiriza ebyobulamu, okuddaabiriza olubiri lwa Mujaguzo, okumaliriza ebizimbe byobwakabaka omugenda okuva ensimbi okubuwanirira n’ebirala. Akakiiko kakubiriziddwa Ssentebe waako Oweek Prof. Umar Kakembo era olutuula lwetabiddwamu Ssenkulu wa BICUL Omuk. Roland Ssebuufu, Ssenkulu wa Majestic Brands Omuk. Remmie Kisakye, Ssenkulu wa K2 telecom Omuk. Arthur Mawanda, Ssenkulu wa Namulondo Investments Omuk. Lilian Kaddu Bukirwa, Ssenkulu wa Weerinde Insurance Services Ltd Omuk. Jennifer Mirembe Ssensuwa.        	https://gambuuze.ug/2022/04/26/bakubaganyiza-ebirowoozo-ku-mbalirira-ya-buganda/
religion	Ssaabalabirizi Mugalu akubirizza abantu okwagalana	  Katikkiro ng’ali n’omusumba Mugalu Ssaabalabirizi w’ekkanisa ya Uganda omulonde Dr Steven Kazimba Mugalu, agambye Bannayuganda balina okwagalana n’ewankubadde nga baawukanya endowooza mu by’obufuzi n’amawanga. Bweyabadde ku mukolo gw’okuggulawo ekkanisa y’omutukuvu Lukka e Bulera Ssingo eyazimbiddwa munna Rotary era omukungu wa Kabaka Emmanuel Katongole, Kazimba yagambye nti eggwanga terisobola kugenda mumaaso nga abantu tebaagalana.“Uganda erimu abantu abalabika nti baagalana yadde babibiina byanjawulo. Abeesimbyewo mwagalane, abantu bebajja okuwa obululu bagambe nti ono yasinze nga naye mwe temwevumye. Nga Ssaabalabirizi omulonde, nsaba mwe abalonzi obutavuma bakulembeze.  Katikkiro nga aweebwa ekirabo Omulabirizi Kazimba Tulina ekizibu mu ggwanga lino nga n’abaana abato bavuma. Ensi bweggwamu ekitiibwa ng’eggwanga lifudde. Oba by’abufuzi oba by’amawanga tubisse kubbali okwagala kwa Katonda kukulembere byonna,” Kazimba bweyategeezezza. Yagasseeko nti Katonda yatonda abantu mu mawanga, mukikula, ne mu madiini ag’enjawulo basobole okwagalana. “Abantu tebakyayagala ggwanga lyabwe, bwolaba ebintu ebikolebwa, engeri abantu gyebalyamu enguzi biraga nti tebakyayagala ggwanga lyabwe. Omuntu yeefaako yekka nebamuwa ssente ezikola ku ddwaliro n’azeebulizaamu nga ne jjajjawe ajja kulwala.”  Omukungu Emmanuel Katongole ng’asimba omuti Omukolo guno era gwetabiddwamu Katikkiro wa Buganda Charles Peter Mayiga eyabadde omugenyi omukulu. Mu bubakabwe, Mayiga yasabye abantu batwale ekyokulabirako kya Katongole obuteerabira gyebaava. “Nkulisa Banna Bulera olw’okufuna ekkanisa eno ewundiddwa obulungi. Sikyabulijjo okufuna essinzizo nga lino mu bitundu ebye kyalo nga eno n’olwekyo muli baamukisa nti ekitundu kyammwe kivaamu abantu ab’obuvunanyizibwa ate abajjukira,” Mayiga bweyagambye. Wabula yabasabye omulimu guno bagutwale mumaaso baleme gulekera Katongole ne banne. “Yadde mufunye ababayambyeko okuzimba ekkanisa eno, musaana okumanya nti guno omulimu ggwammwe sigwa Katongole. Musaana okulabirira n’okukuza ekitundu kyammwe. Twafuna omuze mu Uganda ogwa Gavumenti etuyambe, n’omuntu kyasobola okwekolera alinda bamuyambe,” Mayiga bweyagambye. Omukolo gwetabiddwako; Minisita omubeezi owa gavumenti ez’ebitundu Owek Joseph Kawuki, abaami ba Kabaka ku mitendera egy’enjawulo, bannabyabufuzi, n’abantu abalala bangi.    	https://gambuuze.ug/2019/12/27/ssaabalabirizi-mugalu-akubirizza-abantu-okwagalana/
business	Buganda ekwataganye ne Budaaki okutumbula eby’obulimi	 Obwakabaka bwa Buganda bugenda kukwatagana n’eggwanga lya Budaaki nga buyita mu kitebe kyayo wano okusobola okutumbula ebyobulimi awamu n’enkolagana wakati w’amawanga gombi. Bino bituukiddako mu nsisinkano ebaddewo wakati wa Katikkiro Charles Peter Mayiga n’omubaka wa Budaaki kuno, Dr. Karen Bovin ku Lwokutaano mu mbuga enkulu e Bulange e Mmengo. “Ekitebe kya Budaaki kifaayo nnyo ku mbeera z’abantu ba Uganda era mubalabye nga beenyigira mu pulojekiti ezitwala ebyobulimi mu maaso kw’ossa n’ekikula ky’abantu awamu n’okukuuma obutonde bw’ensi. Ensisinkano eno ne Ambasada, yaakwongera nkolagana ku nsonga zino kuba ng’Obwakabaka tulina enteekateeka ng’emmwanyi Terimba, Bulungibwansi n’okusimba emiti mu kwanjula n’okwabya ennyimbe.” Owek. Mayiga bw’agambye. Ono annyonnyodde nti enteekateeka zino nkulu mu Bwakabaka kuba, amaka agalina ssente ze gayingiza, gasobola bulungi okulabirira abantu baayo ng’okuweerera abaana n’okulabirira ebyobulamu bwabwe awamu n’okubaliisa obulungi.  Okusinziira ku Mayiga, singa obutonde bw’ensi bulabirirwa bulungi, Uganda ejja kuba esobola okwesigama ku ttaka kuba abasinga omulimu gwe bamanyi kwe kulima. Katikkiro Mayiga ategeezeza nti enkolagana y’Obwakabaka n’eggwanga lya Budaaki eruubiriddwamu okukulaakulanya abantu ba Buganda n’eggwanga okutwaliza awamu, okuyita mu bulimi n’Obulunzi kubanga Ssaabasajja ayagala abantu be nga bali mu bulamu obweyagaza. Owek. Mayigaagamba nti Budaaki yeemu ku nsi ezikulaakulanye okuyita mu bulimi n’Obulunzi ng’ebyokuliyigirako nkumu ng’okulimira awatano naddala mu kiseera kino ng’ettaka lyafuuka lya kulwanira. Omubaka wa Budaaki mu ggwanga Dr. Karen Bovin ategeezeza nti enkolagana yaabwe n’Obwakabaka esuubirwamu bingi era beeteefuteefu okukolaganira awamu okulaba ng’ekiruubirirwa kyayo kigguka. Oluvannyuma Dr. Karen, Katikkiro Mayiga amulambuzizza ebifo byenkizo mu mbuga okwongera okutegeera n’okuyiga ebifa ku Bwakabaka era amutonedde n’ebirabo ebiwerako.         	https://gambuuze.ug/2021/10/29/buganda-ekwataganye-ne-budaaki-okutumbula-ebyobulimi/
health	Kabaka adduukiridde abakoseddwa Kolona n’obukadde 100	 Ssaabaminisita Dr Livingstone Ruhakana Rugunda ku kkono ate ku ddyo ye Mulangira David Wasajja Ssaabasajja Kabaka Ronald Muwenda Mutebi adduukiridde abantu abakoseddwa ekirwadde kya Coronavirus n’ebintu ebibalirirwamu obukadde 100.  Bwabadde akwasa ebintu bino omubadde sabbuuni, tanka z’amazzi aganaaba mu ngalo, ebikozesebwa abasawo, akawunga n’ebirala, Ssabaminisita wa Uganda Dr Livingstone Ruhakana Rugunda, Omulangira David Kintu Wasajja, ategeezezza nti Kabaka ali wamu n’abantu be mu mbeera eyakazigizigi. “Tusuubira bwetukwasaganyiza awamu, tujja kusobola okulwanyisa obulwadde buno. Ssaabasajja atukubirizza okugondera ebiragiro bya gavumenti okulwanyisa ekirwadde kino naddala obuyonjo,” Wasajja bwagambye.  Agambye nti eno yeentaandikwa bajja kugenda mu maaso ng’abakwatizaako gavumenti okulaba nti ekirwadde kino kituulwa ku nfeete.     	https://gambuuze.ug/2020/04/07/kabaka-budduukiridde-abakoseddwa-kolona-nobukadde-100/
religion	Kabaka Ayozaayozezza Abayisiraamu Okumalako Ekisiibo	 Ssaabasajja Kabaka Ronald Muwenda Mutebi II ayozaayozezza Abayisiraamu mu Uganda olw’okumalako omwezi gwa Ramadhan, og’okusiiba wakati mu kusoomoozebwa kw’ekirwadde kya coronavirus. Mu bubakabwe obuwandiike, Kabaka ategeezezza nti ekisiibo ky’omwaka guno kibadde kizibu ddala naye n’asaba Abayisiraamu okugenda mu maaso nga bassa mu nkola ebiragiro bya gavumenti kukulwanyisa COVID-19. Obubaka mu bujjuvu Tukulisa nnyo bannaffe Abayisiraamu olw’okuyita mu mwezi omutukuvu ogwa Ramadhan era tubaagalaiza okusaala obulungi Eid el Fitri. Tutuuse mu kiseera kino ng’ensonga enkulu eriwo munsi yonna ye y’obulwadde bwa COVID-19 obwalumba ensi mu myezi mitono egiyise kyokka nga kati busaasaanidde amawanga agasinga obungi era nga bukosezza n’ebyokusinza nga kati Abakkiriza basinziza mu maka gaabwe ekiraze nti mu buli mbeera tulina kutambulira ku biragiro bya Allah. Wano mu Uganda tusaasira n’okusabira abantu baffe abazuuliddwamu obulwadde buno. Tikkiriza nti obujjanjabi bwe bafuna okuva eri abasawo bujja kubayamba okussuuka. Tusaasira nnyo enganda z’abantu baffe Bannayuganda abafudde obulwadde bwa COVID-19 mu nsi yonna. Tusabira n’abo abakyali mu mbeera embi ennyo mu mawanga ago bassuuke. Okusiiba y’emu kumpagi enkulu ez’obuyisiraamu, Abayisriraamu mwe beeweerayo ddala eri Omukama nga beerekereza ebimu ku bintu ebikulu mu bulamu era nga beebaza Katonda olw’obutonzi n’ebirungi by’awa abaddube wamu n’okumwegayirira okuwa ekisonyiwo eri ebyo ebitagenze bulungi mu maaso g’Omukama. Mukiseera kino eky’okusoomoozebwa, twongere okunyweza ebiragiro by’abasawo ne’bya gavumenti nga bwetulambikiddwa okwekuuma Ssenyiga wa COVID-19. Tukuume eddembe, okusonyiwagana n’okudduukirira abantu ba Katonda abali mu mbeera embi. Tubaagaliza okuyita obulungi mu kujaguza Eid el fitri. Allah abakuume.   	https://gambuuze.ug/2020/05/22/kabaka-ayozaayozezza-abayisiraamu-okumalako-ekisiibo/
politics	Museveni akungubagidde eyali omukulembeze wa Kenya Moi	 Museveni ne Daniel arap Moi   Omukulembeze w’eggwanga Yoweri Kaguta Museveni akungubagidde eyali omukulembeze w’eggwanga lya Kenya, Daniel arap Moi, eyafudde enkya ya leero ku myaka 95. Ng’ayogerako n’omukutu gwa TV y’e Kenya KTN, Museveni agambye nti Moi yali ayagala nnyo eggwanga ly’e Kenya wamu n’omukago ogugatta amawanga g’obuvanjuba bwa Africa.  Museveni yategeezezza nti ga bali wamu n’eyali omukulembeze wa Tanzania, Hassan Mwinyi, Moi bazzaawo omukago guno ogwali gwa sasika mu 1976 olw’obutakkanya wakati w’omukulembeze wa Uganda obudde obo Idi Amin Dada nemunne owa Tanzania, Julius Nyerere.  “Kale tetujja kugamba nti twawangudde kikumi ku kikumi naye lwakiri tufunayo ataano kubanga kati omukago gwaddawo,” Museveni bweyagambye.  Moi yafuga Kenya okuva 1978 oluvanyuma lw’okufa kweyali mukamaawe gwe yali amyuka, Jommo Kenyatta okutuusa mu 2002 bweyawaayo obuyinza oluvanyuma lw’ekibiina kye okuwangulwa omukago gw’ebibiina ogwali gukulirwa eyali pulezidenti Mwai Kibaki.  Tekinategeerekeka ddi Moi lwanaazikibwa wabula omukulembeze wa Kenya Uhuru Kenyatta yalangiridde ebbanga ey’okukungubaga okutuuka nga Moi aziikiddwa.  Kenyatta era yalangiridde nti bendera ya Kenya yakwewuubira wakati mu mirongooti okutuusa nga Moi aziikiddwa.     	https://gambuuze.ug/2020/02/04/museveni-akungubagidde-eyali-omukulembeze-wa-kenya-moi/
health	Obwakabaka bwa Buganda butegese okugaba omusaayi	 Abantu bajjumbidde okugaba omusaayi ku Bulange Abamu ku bantu abenyigidde mu kugaba omusaayi mu bimuli bya Bulange Okugaba omusaayi kuno kwategekeddwa Obwakabaka bwa Buganda nga buyita mu kitongole kyabwo ekya Kabaka Foundation nga bakolera wamu ne Minisitule y’ebyobulamu mu bwa Kabaka bwa Buganda era nga kwakumala enaku bbiri.  Omumyuka wa Katikkiro asooka era Minisita w’eby’emirimu n’obuyiiya, Prof Twaha Kigongo Kaawaase, wamu n’omulangira Cryspin Jjunju Kiwewa, bakulembeddemu abantu ba Ssaabasajja Kabaka okugaba omusaayi mu nteekateeka egenda mu maaso ku Bulange eyennaku ebbiri. Omumyuka wa Katikkiro asooka Hajji Twaha Kawaase nga agaba omusaayi.Omulangira Cryspin Jjunju Kiweewa nga agaba omusaayi. Owek Kaawaase asabye abantu ba Kabaka awamu ne banna Ugnanda bonna okujjumbira enteekateeka eno kubanga endwadde nnyingi eziruma abantu nga neezimu kwezo zetaaga omusaayi oguwerako. Omulangira Cryspin Jjunju ategeezezza nti buvunaanyizibwa bwa buli muntu okufaayo okulwanirira obulamu bwabo abali  mu bwetaavu naddala abalwadde. Okusinziira ku ba National Blood Bank, eggwanga lyetaaga unit z’omusaayi ezisukka mu mitwalo asatu mwetaano (350,000), n’olwekyo obwetaavu bw’omusaayi bwamaanyi okusobola okutaasa obulamu bw’abantu.    	https://gambuuze.ug/2019/09/10/obwakabaka-bwa-buganda-butegese-okugaba-omusaayi/
business	Buganda esse omukago naba Co-operative Alliance okutumbula obweggasi	     Obwakabaka butadde omukono ku ndagaano y’okukolaganira awamu n’ekitongole ekitwala ebibiina by’obwegassi mu Uganda n’ekigendererwa eky’okutumbula obwegassi mu Buganda. Minisita Omubeezi ow’obulimi n’Obwegassi Oweek Hajji Amisi Kakomo yataddeko omukono kulw’obwakabaka, ate Ssaabawandiisi wa Uganda Cooperative Alliance Ivan Asiimwe nassaako omukono kulwa UCA.  Omukolo guno gubadde mu Bulange e Mmengo ku Lwokuna era abakulu basinzidde wano nebasaba abantu okwettanira enteekateeka eno nga Ssaabawolereza Christopher Bwanika yabaddewo ng’ omujulizi kulw’ Omumyuka wa Katikkiro Asooka Owek. Twaha Kaawaase Kigongo. Owek. Bwanika asinzidde wano nasaba abantu ba Kabaka okwenyigira mu bweggasi kiyambeko ensi okulaakulana n’okweggya mu bwavu. Ono annyonnyodde nti obwakabaka bwetegefu okukolagana ne kitongole kino obweggasi okukunga abavubuka okukola emirimu kiyambeko okutumbula embeera zabwe. Owek. Bwanika agamba nti kino kyakuyambako okumalawo okusoomezebwa kwebasanga nga Buganda okutuusa empeereza eno ku bantu ba Kabaka era nasaba gavumenti ezzeewo bbanka y’Obweggasi mu ggwanga.  Ye Ssaabawandisi w’ekitongole ki Uganda Co-operative Alliance Ltd, Ivan Asiimwe ategezezza nga obweggasi bwe bwatandikira mu Buganda nalaga obukulu bw’okukwatagana ne Buganda okukyuusa endowooza z’abantu ku bweggasi. Asiimwe era ayongerako nti enteekateeka eno yeetaaga okusomesa abaana b’amasomero ku nteekateeka eno kuba esobola bulungi okubayamba okutuukiriza ebiruubirirwa byabwe. Ssentebe w’ekitongole ki Uganda Co-operative Alliance, Kimbowa Peter, ategeezezza nti kati ekitongole kino kifulumya kontayini z’emmwaanyi 200 buli mwaka bwatyo nakubiriza abantu okwenyigira by’ Obweggasi.         	https://gambuuze.ug/2022/09/01/buganda-esse-omukago-naba-co-operative-alliance-okutumbula-obweggasi/
sports	Kabaka asiimye omutindo gw’empaka z’amasaza	 Ssaabasajja Kabaka Ronald Muwenda Mutebi II asiimye nnyo minisitule y’ebyemizannyo e Mmengo olw’omutindo ogwa waggulu gwetegekerako empaka z’emipiira gy’amasaza. Bwabadde ku mukolo ogw’okuyozaayoza tiimu y’essaza lye Bulemeezi olw’okuwangula ekikopo ky’emipiira gy’amasaza egya 2019, e Bamunaanika ku kisaawe, Omutanda agambye nti emipiira gino gigenda kukozesebwa ng’erimu ku makubo ag’okugatta abantu.  Kabaka ng’alamusa ku bantu  “Twebaza ekitongole ky’e Mmengo ekivunanyizibwa ku mizannyo olw’entegeka y’emipiira ennungi. Twebaza abazannyi, abakulembeze ba tiimu, abakulembeze b’essaza n’abo bonna abaakwatira ku tiimu y’essaza. Obuwanguzi bwemwatuukako fenna tubwenyumirizaamu era tusanyuka nnyo okulaba nga buli mwaka omutindo gw’empaka zino gweyongera bweyongezi,” Kabaka bwagambye.  Katikkiro ng’abuuza ku Bannadiini Agasseeko nti empaka zino bazitunuulira ng’erimu ku makubo ag’okugatta abantu, n’olwekyo n’asaba abazannyi ettutumu lye bafuna balikozese okutuusa obubaka ku nsonga enkulu ez’obulamu bw’abantu omuli n’okulwanyisa obulwadde bwa siriimu mu bavubuka. Kabaka era ayozaayozezza amassaza gonna agaavuganya mu mpaka za 2019. Yeebazizza nnyo eb’eBulemeezi olw’okutuuka ku buwanguzi mu mpaka zayayogeddeko nti zaalimu okuvuganya okwamannyi.  Kabaka ng’alamusa ku bazannyi ba tiimi ya Bulemeezi Ku mukolo gwegumu, Katikkiro Charles Peter Mayiga, asiimye nnyo Ssaabasajja Kabaka olw’okukkiriza n’agabula banna Bulemeezi ekijjulo olw’okuwangula ekikopo. “Okuva empaka lwezaatandika mu 1964, ate n’okuva lwe zazzibwawo mu 2004, wabadde tewannabaawo mulundi Omuteregga lweyagabula essaza eriba liwangudde muyogeeyoge,” Mayiga bwagambye. Asabye ab’eBulemeezi okukuuma ennyo Namulondo kubanga mu ssaza lyabwe Kabaka alinamu Olubiri wamu n’ettaka. “Aba Nkuluze bwebabayita nti muggye mutereeze obusenze bwammwe ku ttaka nga musitukiramu kubanga Kabaka mubeera naye, ye Nnamunswa,” Mayiga bwagambye. Ayongeddeko nti newankubadde banna Bulemeezi bawanguzi era babasanyukirako, wabula balina okulaga nti bbo Kabaka baasiimye mungeri ey’enjawulo si baakuzannya. “Kijja kuba kya kitiibwa nga muzzeemu okusitukira mukikopo kino 2020, era bwetunaategeera nti okuwangula mu 2019 terwali lukisakisa,” Mayiga bwagambye. Katikkiro era ategeezezza nti obuwanguzi mu mizannyo bwetaaga empisa mu bazannyi, abatendesi n’abakugu, abalamuzi, wamu n’abaguddukanya. “Bwemunaabinyweza osanga ne kuluno mu naawangula.”  Kabaka ngatuuka ku kisaawe e Bamunaanika Atwala essaza lino Kkangaawo, Ronald Mulondo yebazizza nnyo Ssaabasajja Kabaka olw’okusiima Bulemeezi okubeera essaza erisoose mu byafaayo okusiimibwa olw’okuwangula ekikopo ekya masaza. “Tukusuubiza Beene nti abamasaza amalala enaaba ntaanya okututwalako ekikopo. Tukusuubiza okukikuuma ebbanga lyonna,” Mulondo bwagambye. Bulemeezi yakuba Busiro ggoolo 1:0 mumpaka ez’akamalirizo ezaali mu kisaawe maasogalikwoleka, e Namboole.    	https://gambuuze.ug/2020/01/09/kabaka-asiimye-omutindo-gwempaka-zamasaza/
politics	Sseggirinya ayimbuddwa ku kakalu kkooti	  Jinja Omulamuzi wa kkooti esookerwako e Jinja, Annie Kyomuhangi, ayimbudde eyeesimbyewo ku bubaka bwa Kawempe North mu Palamenti, Muhammad Sseggirinya ku kakalu ka kkooti.  Sseggirinya yakwatibwa wiiki ewedde e Nalufenya mu Jinja bwe yali aweereza butereevu obubaka ku mukutu gwe ogwa Facebook, ab’obuyinza bwe bagamba nti bwali bukuma mu bantu omuliro. Ono yavunaanibwa okukuma mu bantu omuliro wamu n’okukuba olukung’aana olumenya amateeka era n’asindikibwa mu kkomera e Kirinnya gy’abadde akuumirwa okutuuka olwaleero. Munnamateeka wa Sseggirinya, Shamim Malende, asabye kkooti okukkiriza omuntu we okweyimirirwa kubanga omusango ogumuvunaanibwa gumu ku ejjo egikkirizibwa okweyimirirwa. Omulamuzi alagidde Sseggirinya okuwaayo akakalu ka kakadde kalamba akatali ka buliwo ate abamweyimiridde okuli; Andrew Muwanguzi akulira NUP mu Busoga ne Molson Bizitu Sipiika w’ekibuga ky’e Jinja buli omu okusasula akakadde kamu akatali kabuliwo. Kyomuhangi alagidde Sseggirinya okudda mu kkooti nga 15/ December/2020 okuddamu okuwulira omusango ogumuvunaanwa. Munnamateeka Malembe asabye kkooti eragire poliisi okuddiza Ssegirinya essimu ze zirumamyo ebbiri, paasipooti, endagamuntu wamu n’emmotoka ye ebyatwalibwa poliisi ng’akwatibwa. Malende era ategeezezza kkooti ng’ekiseera Sseggirinya kye yamaze ng’aggaliddwa ku poliisi e Nalufenya, bwe yagaanibwa okulabibwako abooluganda lwe ne bannamateeka be, ekintu ekimenya amateeka.    	https://gambuuze.ug/2020/11/23/sseggirinya-ayimbuddwa-ku-kakalu-kkooti/
religion	Omulamuzi Bamugemereirwe asabye abazadde okwagazisa abaana ennyimba z’amaloboozi	  Omulamuzi wa kkooti ejulirwamu, Catherine Bamugemereire asabye abazadde okwagazisa abaana abalina ekitone ky’okuyimba okwettanira ennyimba z’amaloboozi kuba zirimu eby’okuyiga bingi okusinga ez’ensi. Bino abyogeredde mu kibbiitu ky’omwaka eky’ennyimba z’amaloboozi aba Gospel Crescendo Elite Choir kyebategese mu kisaawe kya Mengo Senior School akawungeezi k’eggulo gyeyabadde omugenyi omukulu. Omulamuzi Bamugemereirwe agamba nti kino kijja kubayamba okukuza ebitone byabwe ate basigale nga bampisa era banguyire obulamu kuba bajja kukula nga balina ekigendererwa.  Ono bwatyo asabye abantu obutagwamu ssuubi mu mbeera eno enyigiriza omutali nsimbi endwadde ezisomooza nebizibu ebirala bwatyo nasaba abantu okwegendereza ngabayingira omwaka 2023. Akulira ebyenjiri mu bulabirizi bwe Namirembe, Rev. Samuel Muwonge yeebazizza abategesi olwokutegeka ekivvulu ekitaliimu byesitaza wakati mukuzza abantu eri katonda n’okubawa essanyu ly’ ebikujjuko bya Sekukkulu. Ye Pulezidenti wa ‘Gospel Crescendo Elite Choir’, Ronald Keeya Ssenabulya ategeezezza nti Choir eno kati eri mu myaka 20 ngasinga tebayingiza bavubuka yandisanaawo kyokka ng’enjiri y’Omutonzi erina okubuulirirwa mu nnyimba. Ekibbiitu kino kigenda kuberangawo buli mwaka choir ezenjawulo mwezegattira ku Gospel Cresecendo Elite Choir okukoloobya enyimba ezitendereza Omutonzi.           	https://gambuuze.ug/2022/12/27/omulamuzi-bamugemereirwe-asabye-abazadde-okwagazisa-abaana-okuyimba/
politics	Omubaka Lukwago owa Kyotera avunaaniddwa  ogw’okusaasaanya Corona	  Kyotera – Buddu Omubaka omulonde ow’essaza ly’e Kyotera mu Palamenti, Lukwago John Paul Mpalanyi, yasimbiddwa mu kkooti esookerwako e Kaliisizo n’avunaanibwa emisango Ssennyiga Corona. Okusinziira ku mulamuzi w’eddaala erisooka mu kkooti eno, Mufitundinda George, omubaka ono yakuba enkung’aana e Nakatoogo mu ggombolola ye Nabigasa olwali lumenya amateeka. Kinajjukirwa nti olukung’aana luno lwafiiramu omuwagizi wa Mpalanyi Richard Kayabula, poliisi eyali edduumirwa DPC w’e Kyotera, Judith Akello, bwe yali egezaako okugumbulula olukung’aana. Omuwaabi wa gavumenti, Tukwasibwe Alex, yalumirizza Omubaka Mpalanyi okulemerako n’akuba olukung’aana luno nga Decemba 4 wadde nga yali akimanyi bulungi nti lumenya mateeka. Ono era agasseeko nga Mpalanyi bwe yakuba olukung’aana olulala mu Ttawuni kkanso y’e Kyotera mu October 16 ekyali kimenya ebiragiro bya gavumenti. Mpalanyi emisango gyonna  egimusomeddwa agyegaanye  n’agamba nti bino byonna bikolebwa Minisita Haruna Kasolo bwe baali bavuganya. Ono yannyonnyodde kkooti nti olukung’aana lwa Decemba 4 lwaliko abantu batono era baali bagoberedde ebiragiro bya Ssennyiga Corona. Ye munnamateeka wa  Mpalanyi , Alexander Lule owa Xander &  Co. Advocates agamba nti emisango egiteekeddwa ku muntu waabwe mijweteke era mu bwangu kkooti ejja kumwejjeereza. Mu ngeri y’emu Ssentebe wa disitulikiti  y’e Kyotera, Patrick Kintu Kisekulo, yalumirizza Minisita Kasolo okuwa ebiragiro ebyavaako omuwagizi waabwe okufa nga yeekwese mu Ssennyiga Corona wadde baali bagoberedde amateeka. Oluvannyuma omulamuzi Mufitundinda George akirizza Omubaka Mpalanyi okweyimirirwa ku bukadde 4 ezitali zaabuliwo ku misango 2 egimuvunaanibwa wamu n’abamweyimiridde bana (4) ku bukadde 4 buli muntu akakadde kamu akatali kaabuliwo. Era omusango guno gwakuddamu okuwulirwa nga 13 omwezi ogujja.      	https://gambuuze.ug/2021/04/16/omubaka-lukwago-owa-kyotera-avunaaniddwa-ogwokusaasaanya-corona/
politics	Kkooti egobye Omusango Kidandala gwe yawaabira Ssegiriinya	  Kkooti enkulu mu Kampala egobye omusango gwa Sulaiman Kidandala gwe yali yatwalayo ng’awakanya okulondebwa kwa Muhammad Ssegiriinya ku bubaka bwa Kawempe North ng’agamba nti talina buyigirize bumusobozesa kufuuka mubaka wa Palamenti. Kidandala nga yakwata kyakubiri mu kalulu k’omubaka wa Kawempe North aka 2021 n’obululu7,512, yali yawaabira Ssegiriinya eyawangula ekifo kino n’obululu 41,197 olw’empapula z’obuyigirize ezitali zize. Wabula akakiiko k’ebyokulonda nga nako Kidandala yali yakawaabira, kaasaba kkooti egobe omusango guno kuba omuwawaabirwa asooka Muhammad Ssegiriinya yali teyategeezebwako nti bamuwaabidde ng’etteeka bwerigamba. Bannamateeka ba Kidandala baalemerakonga bagamba nti Ssegiriinya baamutwalira ebbaluwa eraga nti bamuwaabidde mu kkomera e Kitalya wabula n’agaana okugikwata nga yeekwasa nti munnamateeka we taliiwo. Ku Lwokubiri, Omulamuzi Henrietta Wolayoomusango yagugobye ng’agamba nti bannamateeka ba Kidandala tebalina bukakafu bwonna bukakasa nti Ssegiriinya baamuwa ekiwandiiko ekiraga nti baamuwaabira ng’etteeka bwe linnyonnyola. “Akulira ekkomera ly’e Kitalya yalina okukwata ekiwandiiko kino ku lwa Ssegiriinya.” Omulamuzi Wolayo bw’ategeezezza mu nsala ye esomeddwaamyuka omuwandiisi wa kkooti eno, Agnes Alum. Omulamuzi annyonnyodde nti ekiragiro ky’okuwa Ssegiriinya ebbaluwa emutegeeza nti baamuwabira kyali kirina kukolebwa ng’ebbaluwa bagiwa Ssegiriinya mu kkomera gye yali oba nga bayita mu akulira ekkomera lino eyalina okubawa lisiiti ekakasa ntiagifunye eran’agitimba ne ku ‘Notice Board’ y’ekkomera. Wolayo agamba nti wadde ebbaluwa eno baagitimba ku kkooti naye ate Ssegiriinya eyali mu kkomera tebaagimuwa. “Kino kitegeeza nti ebbaluwa Ssegiriinya teyamutuukako. Omusango tegusobola kugenda mu maaso kuba omuwawaabirwa teyategeezebwa era ngugobye.” Omulamuzi Wolayo bw’ategeezezza. Kino kitegeeza nti Ssegiriinya ye mubaka omujjuvu owa Kawempe North mu Palamenti nga singa Kidandala anaaba tajulidde ajja kuba alina okulinda omwaka gwa 2026 okuddamu okuvuganya asobole okusuuza Ssegiriinya entebe eno.      	https://gambuuze.ug/2021/09/07/kkooti-egobye-omusango-kidandala-gwe-yawaabira-ssegiriinya/
politics	Kasule Lumumba :  Bobi Wine okuggyayo omusango yakikoze kwonoona kifaananyi kya kkooti	  Kampala Ssaabawandiisi w’ekibiina kya National Resistance Movement (NRM), Justine Kasule Lumumba, alabudde bannabyabufuzi okukomya okweyagaliza n’ebigendererwa ebikyamu mu kifo ky’okwonoona ekifaananyi kya kkooti z’eggwanga. Ssaabawandiisi wa NRM, Kasule Lumumba  Kino kiddiridde munnakibiina kya National Unity Platform (NUP) era Pulezidenti waakyo Robert Kyagulanyi Ssentamu aka Bobi Wine okulagira bannamateeka be okuggyayo omusango mw’abadde awakanyiza obuwanguzi bwa Museveni ng’agamba nti kkooti yazeefuga. Lumumba yalumirizza Kyagulanyi nti okusooka yali agaanye okugenda mu kkooti kyokka n’amala ne yeekyusa, ekiraga nti yalina ebigendererwa bye. “Ensonga ya Mw. Kyagulanyi okugamba nti Ssaabalamuzi Owiny-Dollo n’Omulamuzi Mike Chibita okuva mu musango olw’okuba baakolaganako ne Museveni ky’abadde kyakwekwasa.” Lumumba bwe yagambye. Okusinziira Ku Lumumba, Pulezidenti Museveni abadde mu by’obufuzi n’obukulembeze okumala emyaka 50 nga kizibu okusanga omuntu atakolaganyeeko naye mu banene abali mu ggwanga. Lumumba yeewuunyizza lwaki Kyagulanyi yakyukidde ekitongole ekiramuzi ate nga mu 2020 omulamuzi Ssekaana yawa ensala ye, Kyagulanyi n’awangula omusango ku kuwandiisibwa kw’ekibiina kye. “Mw. Kyagulanyi ne banne baali basanyufu nga bawangudde omusango naye kati olw’okuba kkooti ensukkulumu yagaanye okubakkiriza okukola ennongoosereza mu mpaaba yaabwe era ne baweebwa amagezi ku kye balina okukola naye kati kkooti azivumirira.” Lumumba bwe yakkaatiriza. Lumumba yasabye Kyagulanyi okutawa bawagizi be ssuubi litaliiwo era bakomye okukkiririza mu bulimba obutambulira ku mutimbagano omuli n’emmeeri ya Amerika eyagobye e Mombasa.    	https://gambuuze.ug/2021/02/23/kasule-lumumba-bobi-wine-okuggyayo-omusango-yakikoze-kwonoona-kifaananyi-kya-kkooti/
business	Katikkiro asabye bannabizineensi okusiga ssente mu Masaka	 Katikkiro Charles Peter Mayiga, asabye abagagga abalina akakwata ku kibuga Masaka okulabira kw’ abadde nannyini wa Mariaflo, Antanansius Bazzekuketta, eyasalawo okusiga ssente gyazaalwa okusobola okuleetawo enkulaakulana. Bweyabadde akungubagira Bazekuketta ow’emyaka 79 eyasangiddwa nga afiiridde mu buliri mu bimu ku bisenge bya wooteri ye wiiki ewedde. Bweyali tanadda Masaka mu 1987, Bazzekuketta yali musuubuzi mu Kampala. Bweyabadde akiikiridde Katikkiro Mayiga mu kuziika omugenzi ku kyalo Bulando ku Lwokutaano, Ppookino Jude Muleke yagambye nti ebintu byonna ebikulaakulanye biyambiddwako abantu bakwo bennyini Katonda beyasitula mu byenfuna. “Mzee Antanansi yalaga eky’okulabirko bweyakomawo e Masaka nateekawo wooteri kwokomya amaaso. Bannabizineensi bangi abazaalibwa e Masaka nga bawangaalira Kampala basobola okumulabirako nebakulaakulanya ekibuga Masaka,” Ppookino bwe yagambye kulwa Katikkiro Mayiga. Ono ayogedde ku mugenzi ng’omuntu abadde ayagala buli muntu era omukozi. Eyakulembeddemu okusabira omugenzi era Vicar General w’essaza lye Masaka, Msgr Dominic Ssengoba yasabye abantu okuzza obuggya enkolagana yabwe ne Katonda nga tebanaba kumusisinkana. Minisita w’ebyokwerinda, Vincent Ssempijja, yategeezezza nga Mzee Antanansi bw’alese omukululo nasaba abaana be okugukuuma. Muwala w’omugenzi, Harriet Nabakoza Musoke, yayogedde ku kitaawe ng’omuntu abadde ayagala abantu era Muzzanganda. Musoke agamba nti kitaabwe yasalawo okwesimira entaana mwarizikibwa okusobola okubaziyiza okusaasaanya ensimbi mu maziika ge. Yeebazizza Bannamasaka olw’omukwano gwebalina eri kitaabwe era nabasaba enkolagana egende mu maaso ne famire y’omugenzi. Nannyini Brovad Hotel, Sarah Kiyimba kulwa basuubuzi mu Masaka asabye abaana b’omugenzi okukola buli kisoboka bakuume ekitiibwa kya kitaabwe.     	https://gambuuze.ug/2022/05/30/katikkiro-asabye-bannabizineensi-okusiga-ssente-mu-masaka/
health	Minisita Kiyimba asabye abayizi okwegatta ku kulwanyisa Mukenenya	  Minisita wa Buganda avunaanyizibwa ku nsonga z’Olukiiko, Kkabineeti era omwogezi w’ Obwakabaka Owek. Noah Kiyimba asabye abayizi okusitukiramu beegatte ku lutalo lw’okulwanyisa akawuka ka Mukenenya. Okwogera bino Minisita Kiyimba abadde Mityana ku ssomero lya MUMSA High School mu mpaka ezitegekeddwa okubangula abayizi ku ngeri gyebasobola okwogerera mu bantu (Public Speaking) awatali kwetya. Owek. Kiyimba agamba nti okunoonyereza okukyasembyeyo okukolebwa kulaze nti okusinga akawuka kano kali nnyo mu bavubuka nga bwekityo basaanye okwenyigiramu butereevu okukalwanyisa.  Ono abayizi era abakuutidde okukozesa obulungi ebiseera byebalina mu ssomero nga bafuna obukugu naddala obukwatagana nebyo byebasobola okweyambisa mu bulamu obwabulijjo era obudde beewale okubumalira mu bitabo byokka. Owek. Kiyimba yasabye abayizi obutagayalirira kitone ky’akwogera mubantu kubanga kyankizo mukusalawo ensonga era n’okugulira omuntu emikisa. Ono yabeebazizza olw’okuvaayo nebawagira emirimu gy’Obwakabaka nga bagula Ssatifikeeti okusinziira mu nnyumba ez’enjawulo mwebegattira okuli; Jjunju n’ ensimbi 2,012,500, Kimera n’essente 1,305,000, Kintu ne ssente 1,059,000 ate Bemba nesemba n’emitwalo 66.  Ye omutandisi w’essomero lino era minisita omubeezi avunaanyizibwa ku gavumenti ez’ebitundu mu Buganda, Owek. Joseph Kawuki yeebazizza Obwakabaka olw’okubeera eky’okulabirako kuba kyekimu ku bintu ebyamuwaliriza okutandika essomero lino. Owek. Kawuki agamba nti ensangi zino bantu abasinga tebamanyi kwogera mu bantu nga kigwanidde okubangula abayizi mu nteekateeka eno kuba bano bebakulembeze ab’enkya.         	https://gambuuze.ug/2022/09/27/minisita-kiyimba-asabye-abayizi-okwegatta-ku-kulwanyisa-mukenenya/
politics	Mao asuubizza okumalawo ekibbattaka mu Kayunga	  Kayunga Akawatidde ekibiina kya Democratic Party omumuli ku bwapulezidenti bwa Uganda mu kalulu ka 2021, Nobert Mao, asuubizza okugoba ekibbattaka mu bitundu by’e Kayunga singa anaalondebwa ku bwapulezidenti. Ssenkaggale Nobert Mao nga anoonya akalulu “Tulina enteekateeka y’okulaba nti mweddiza ettaka lyammwe eribanyagiddwako, tugenda kuteekawo obukiiko bw’abalamuzi obunaatunula mu nsonga z’ettaka era bwe kinaazuulibwa nti kituufu ettaka lino liryo nga likuddira, ettaka libeera lya bannyini lyo, ettaka lye Kayunga lya bannakayunga,” Mao bwe yagambye ng’anoonya akalulu mu kitundu kino eggulo ku Lwomukaaga. Mao wano era we yayanjulidde akutte bbendera ku kifo ky’omubaka omukyala Lydia Wabuza era n’asuubiza okukola ku bizibu ebyenjawulo bye basanga omuli amalwaliro n’ebyenjigiriza ebibi. Abamu ku batuuze okuli John Ssentamu ne Peter Kiryowa, baasuubizza Mao obuwagizi era ne bamusaba bw’atuuka mu ntebe atandikire ku kizibu ky’amazzi amayonjo wamu n’okutereeza enguudo zaabwe okulaba nti zibanguyiza okutuusa ebirime byabwe ku katale. Mao wadde yabadde alina okunoonya akalulu e Mukono ne Buikwe, olwamaze okunoonya akalulu e Kayunga nayolekera ku butaka e Gulu okusobola okwetaba mu kuziika ow’oluganda lwe.    	https://gambuuze.ug/2020/11/29/mao-asuubizza-okumalawo-ekibbattaka-mu-kayunga/
politics	Mulonde abalina emiramwa egitugasa nga Buganda – Owek. Mayiga	  Bulange- Mmengo Kamalabyonna wa Buganda, Charles Peter Mayiga, asabye abalonzi okulonda abakulembeze abafaayo ku byenfuna, eddembe ly’obuntu wamu n’Obulamu bw’abantu be bakulembera mu kalulu kano aka 2021. Owek. Mayiga nga akwasa Ssentebe wa Masaka, Jude Mbabali omujoozi gweyaguze Okwogera bino Kamalabyonna abadde atikkula Oluwalo olw’obukadde obusobye mu 40 okuva mu Busiro wamu ne bannabyabufuzi abakyadde embuga olunaku lwaleero ku Lwokubiri mu bimuli bya Bulange. Mu Luwalo lwaleero, eggombolola ya Nsangi y’enywedde akendo n’eddirirwa ab’e Kikandwa. “Mulonde abantu abo abalina emiramwa egitugasa nga Buganda, mulonde abo abalina emiramwa egikomyawo ekitiibwa kya Uganda okuyitibwa ekkula lya Africa.” Katikkiro Mayiga bw’agambye. Ow’eggombola nga afuna ekiwandiiko okuva ewa Katikkiro Mayiga Katikkiro Mayiga annyonnyodde nti Buganda erina omugabo munene mu Uganda era n’alabula abakola obuzannyo ku masaza agali mu Buganda nga baagala okugawula nti, tebajja kubakkiriza. Ono agambye nti kasita omuntu assa ekitiibwa mu nnono ya Buganda tebabeera na nsonga lwaki tebatambula naye. Owek. Mayiga ategeezezza nti kikyamu okulowooza nti ebyobufuzi kazannyo kuba tebisobola kubeera kazannyo ne bizza Buganda ku ntikko wadde okukuza Uganda, kubanga kino kirina kuva mu bukulembeze. Asabye abantu okwerinda ekirwadde kya Ssennyiga Corona kuba gyekiri era baleme kubuzaabuzibwa byabufuzi, wabula n’avumirira ekya gavumenti okutta abantu ng’erwanyisa Ssennyiga Corona. Kamalabyonna Charles Peter Mayiga ategeezezza nti enkola y’Oluwalo eyamba okutaba Oluganda kubanga Buganda erimu amawanga mangi era n’ebiti by’abantu bingi era ng’okuva edda Buganda erimu ebintu ebirimu ebibaawula. Minisita wa gavumenti ez’ebitundu era Ssaabawolereza w’Obwakabaka, Christopher Bwanika, ategeezezza nti Oluwalo nkola ya nnono era ne yeebaza abaluleese. Ono era y’ayanjudde omugenyi wa Katikkiro ow’enjawulo, Omulangira Namuyonjo okuva e Bugerere ng’ono yazze ne ttiimu gy’akola nayo era nga bano baguze emijoozi okusobola okwetaba mu nteekateeka y’emisinde gya Kabaka. Ssebwana Kiberu Charles Kisiriiza, asiimye obuwulize bw’abaami b’amasaza n’amagombolola. Ono era yeebazizza bannabyabufuzi abakiise embuga olw’okukkiriza okukyala embuga. Omubaka Medard Ssegona ategeezezza nti ekyabatwala mu Palamenti kwe kukendeeza ku bifunfugu ebikasukirwa Ssaabasajja Kabaka n’Obuganda, okulaba nti babikwata. Ono asabye Mukuumaddamula abagambire ku balina emmundu bakomye okutugumbula abantu kubanga kiyitiridde. Mmeeya wa ttawuni y’e Nsangi, Hajji Abdul Kiyimba, asiimye Katikkiro Mayiga olw’okukolerera Obuganda era n’amusaba amuwaddeko eddusu asobole okuwangula akalulu. Abalala abeetabye ku mukolo guno kubaddeko Minisita w’ebyettaka era ng’omugenyi ow’enjawulo abadde Omulangira Namuyonjo aguze emijoozi okwenyigira mu nteekateeka y’emisinde gy’Amazaalibwa.    	https://gambuuze.ug/2020/11/24/mulonde-abalina-emiramwa-egitugasa-nga-buganda-owek-mayiga/
politics	Omukulembeze tatya bantu bye boogera naye afa ku byakola – Owek. Mayiga	    Katikkiro wa Buganda Charles Peter Mayiga ategeezezza bannabyabufuzi abalonde abavudde e Kassanda obutatya bantu bye boogera naye bafeeyo okukola ennyo kuba wano olupimo weluri. Okwogera bino Katikkiro abadde asisinkanye abakulembeze abalonde aba disitulikiti  ye Kassanda era ensisinkano ebadde ku Bulange Mmengo leero ku Lwokutaano . “Mujja kusanga ebibasomooza bingi era omukulembeze tadding’ana bizibu, bajja kwogerera ebituufu n’ebitali bituufu, naye omukulembeze ekimutaasa byebyo byakola so ssi ebyo ebyogerwa abantu,” Mayiga bw’ababangudde. Abasabye okumalirira okuweereza abantu bakole ku nsonga zaabwe ezibaluma kuba ebizibu byabwe tebyawula mu byabufuzi wadde eddiini kuba alemwa okuweereza abantu nebyebamukonjera abantu bajja kubikkiriza. “Wadde abantu babalondedde mu langi ez’enjawulo naye mujjukire nti ebiruma abantu tebikyuuka. Ssentebe Kasirye ayogedde ku bwavu, ebyenjigiriza ezo z’ensonga ezitakyuuka,”Owek. Mayiga bw’agambye. Owek. Mayiga abakuutidde obuteerabira nti Kassanda ali mu ssaza lya Kabaka erye Ssingo  n’olwekyo balina okunyweza ensonga za Buganda Ssemasonga 5 kuba zeziwumbawumba Obwakabaka bye bwettanira. Kamalabyonna Mayiga  agamba nti ekimu ku bizibu ebiremesezza Afirika okukula bye by’obufuzi ebitaggwa kuba basigala bawalagana nebalemwa okwegatta bayambe abantu. Katikkiro Mayiga bano abakulisizza akalulu era nabasiima olw’okujja embuga kuba buno bwe butaka bw’abantu ba Buganda awatali kwawula mu ddiini wadde endowooza z’ebyobufuzi. Minisita w’Obuwangwa Ennono n’Obulambuzi, Owek David Kyewalabye Male, alabudde abaganda ku bikolwa ebyokwoleka ebizibu byabwe ate nga balina kukolera wamu okulaba nga bavvunuka obuzibu buno. Owek. Kyewalabye asinzidde wano nalabula abamu ku bakulembeze abalonde abatandise okufulumya obutambi nga bagamba nti tebakyetaaga Buganda ekintu ekikyamu kuba Buganda lwazi.  Eyakulembeddemu abakulembeze bano era ssentebe wa disitulikiti y’e Kassanda, Kasirye Zimula Fred yeebazizza Kamalabyonna olw’emirimu gy’akolera Obuganda era n’asuubiza ku lwa banne okutambulira awamu ne Buganda. “Ekirooto kyaffe nga abakulembeze ba Kassanda abapya kwekukolayo disitulikiti mu ggwanga lino ey’enjawulo era tulabye nga ekyo tetusobola kukikola nga tuli fekka. Tujja kukikola ne gavumenti eyawakati naye okusinga ennyo ne Mmengo kubanga wetuva,” Ssentebe Zimula bw’asuubizza Bano baguze Satifikeeti ya 2,620,000/= okuwagira emirimu gy’Obwakabaka.      	https://gambuuze.ug/2021/04/23/omukulembeze-tatya-bantu-bye-boogera-naye-afa-ku-byakola-owek-mayiga/
health	Temutukaka kukomyawo LDU ekwasise ebiragiro bya COVID-19 – UPDF	 Eggye lya Uganda Peoples Defence Forces (UPDF) lirabudde bannayuganda okugondera ebiragiro eby’okulwanyisa COVID-19 oba ssi kyo bajja kukomyawo aba LDU ku nguudo bayambeko okubikwasisa. Aba LDU nga balawuna Kampala Okulabula kuno kukoleddwa omwogezi wa UPDF, Brig Flavia Byekwaso ku Lwokuna bwabadde ayogerako ne bannamawulire mu Kampala nategeeza nga obulwadde bwa Corona bwebweyongedde olw’ abantu okutafaayo kukuuma biragiro bino ebibutangira. Yagasseeko nti singa embeera eyongera okubeera bweti, UPDF tegenda kusibamu kukomya aba LDU. Byekwaso yagambye nti, “Bwetutambula mu bantu olaba nga abantu tebakyafaayo ku biragiro bitangira COVID-19, singa kisigala bwekiti tugenda kuba tetulina kyakusalawo okujjako omukomyawo aba LDU. Ono yanyonyodde nti wadde aba LDU baddamu okubatendeka, bannansi balina okulaba nga bagondera ebiragiro bya Minisitule y’ebyobulamu. “Kituufu aba LDU twazzeemu okubalaga engeri gyebalina okukwatamu abantu nga bakola emirimu gyabwe netubayigiriza amateeka n’ebintu ebirala bingi,” Byekwaso bweyalambuludde. Byekwaso ayongedde okulabula abantu abayingira Uganda ku nsalo ez’enjawulo mu bubba nga bakolagana n’abebyokwerinda nti bajja kuvunaanibwa. Bannayuganda mu bitundu eby’enjawulo bavaayo nebalaajanira Pulezidenti Yoweri Museveni aggye aba LDU ku nguudo olw’okutulugunya abantu era nga waliwo nabalugulamu obulamu. Pulezidenti yalagira aba LDU nebaggyibwa ku nguudo era nebatwalibwa okuddamu okutendekebwa ku ngeri gyebasobola okukolaganamu n’abantu nga bakola emirimu gyabwe.    	https://gambuuze.ug/2020/08/27/temutukaka-kukomyawo-ldu-ekwasise-ebiragiro-bya-covid-19-updf/
politics	Abeesimbyewo basabiddwa okuloopa ba RDC ababalemesa okukuba enkung’aana	  Kampala Akakiiko k’ebyokulonda mu ggwanga kasabye abeesimbyewo naddala ku bwapulezidenti okuloopa ab’ebyokwerinda ne ba RDC ababalemesa okukuba enkung’aana n’okunoonya akalulu mu butali bwenkanya. Ezimu ku mmotoka ezisindikiddwa okusomesa abantu ku kulonda Bino byogeddwa omwogezi w’akakiiko k’ebyokulonda, Paul Bukenya, n’ategeeza nti kibabeerera kizibu ng’akakiiko okuyingira mu nsonga zino nga tebafunye kwemulugunya mu butongole. “Tetumanyi lukung’aana lwonna lwagaaniddwa okuggyako ezimu ku b’ebyokwerinda ze balemesezza olw’obutagondera mateeka, naye singa wabaawo obutali bwenkanya, batutuukirire tusobole okuyamba,” Bukenya bwe yagambye. Bukenya yannyonnyodde nti wadde kirungi okutegeeza abamawulire nga waliwo alemeseddwa okukuba enkung’aana, naye ate tewaba kyamaanyi bannamawulire kye bayinza kuyamba. Okusaba kwa Bukenya kuddiridde abeesimbyewo ab’enjawulo okuli owa National Unity Platform (NUP), Robert Kyagulanyi Ssentamu, n’owa FDC Patrick Amuriat Oboi, okulemesebwa okukuba enkung’aana mu bitundu ebyenjawulo. Bukenya agamba nti singa omuntu abeera agoberedde bulungi amateeka agamuweebwa akakiiko k’ebyokulonda ne Minisitule y’ebyobulamu tewali nsonga lwaki alemesebwa. Ekizibu ekirala kye kya bannannyini leediyo mu bitundu by’obukiika kkono okugaana bannabyabufuzi okuli Kyagulanyi ne Amuriat okwogerera ku leediyo zaabwe. Kinajjukirwa nti gyebuvuddeko Amuriat yamala eddakiika asatu nga ayogerera ku leediyo etaliiko, wadde nga yali asasudde obukadde 30. Ku nsonga zino Bukenya yategeezezza nti bali muteeseganya n’ekitongole kya Uganda Communications Commission ekirung’amya ebyempuliziganya okulaba nga bagonjoola ebizibu bino, kubanga oluvannyuma lw’okuwera enkung’aana z’abantu abangi, okuyitira ku mikutu gy’amawulire y’engeri yokka gye basobola okutuuka ku bantu abangi. Mu ngeri yeemu akakiiko k’ebyokulonda kasindise abakugu n’ebimotoka okuli emizindaalo mu bitundu ebyenjawulo okusomesa abantu ku nsonga z’ebyokulonda.    	https://gambuuze.ug/2020/11/25/abeesimbyewo-basabiddwa-okuloopa-ba-rdc-ababalemesa-okukuba-enkungaana/
politics	Musajja wa Kayihura, Agasiirwe ayimbuddwa ku kakalu ka kkooti y’amagye	  Kkooti y’amagye e Makindye ekkiriza eyali musajja wa Gen. Kale Kayihura, SSP Nixon Agasiirwe eyali aduumira ebikwekweto ebyenjawulo mu poliisi oluvannyuma lw’okumala emyaka 4 ng’ali ku alimanda mu kkomera. Agasiirwe yali mukono gwa ddyo eri eyali Ssaabaduumizi wa poliisi, Gen. Kale Kayihura nga yakwatibwa mu mwaka gwa 2018 n’aggalirwa mu kkomera ly’amagye e Makindye. Ono azze asaba emirundi egiwerako okweyimirirwa naye nga gigwa butaka okutuuka olunaku lwaleero ku Mmande kkooti bw’ekkirizza okweyimirirwa. “Kkooti eno ekizudde ng’okusaba kwe kulimu eggumba era okusaba kwe nkukkirizza.” Lt Gen Andrew Gutti . Wabula Ssentebe wa kkooti eno, Gutti ono amutaddeko obukwakkulizo obuzibu nga singa amenyako wadde akamu okweyimirirwa kwe kujja kusazibwamu. Gen Gutti ono amulagidde obutasukka Kampala ne Wakiso ate yeeyanjule eri kkooti emirundi 2 buli mwezi nga asuubirwa buli luvannyuma lwa wiiki 2. Kuno bagasseeko obukadde 30 ezitali zaabuliwo okuva eri buli amweyimiridde ate naye Agasiirwe n’asabibwa obukadde 50 ezitali zaabuliwo. “Agasiirwe alina okuwaayo ebiwandiiko kwatambulira omuli Paasipooti ye eri omuwandiisi wa kkooti, singa kimulema okweyimirira kwe kujja kusazibwamu.” Lt Gen Gutti bw’alabudde. Bw’a abadde asaba okweyimirirwa, Agasiirwe ategeezezza kkooti nti alina eddembe nga munnayuganda okusaba okweyimirirwa kuba amaze ekiseera kiwanvu ku alimanda nga yeetaaga okuyimbulwa ku kakalu ka kkooti. Abamweyimiridde kubaddeko muganda we Aloysius Muhangi n’omukungu wa poliisi eyawummula Laban Muhabwe. Agasiirwe abadde avunaanibwa emisango okuli ogw’okuwamba eyali omukuumi wa Pulezidenti Kagame, Lt. Joel Mutabazi mu 2013 n’amuzzaayo e Rwanda nga kino yakikola ali n’abapoliisi abalala 8 wadde bo baayimbulwa dda ku kakalu ka kkooti. Oludda oluwaabi lulumiriza nti nga 25 October, 2013 e Kammengo, mu disitulikiti y’e Mpigi ku luguudo lw’e Masaka, Agasiirwe ne banne baakozesa baasitoola ne bbomu z’omu ngalo okuwamba Lt. Joel Mutabaazi ne Jackson Kalemera ne babazza mu Rwanda nga tebakimanyiiko, ekintu ekimenya amateeka. Ono kigambibwa nti okuwamba bano yali akolagana ne Gen Kale Kayihura, Col. Ndahura Atwooki, Herbert Muhangi, Patrick Muramira, Jonas Ayebaza, Joel Aguma, James Magada, Benon Atwebembeire, Abel Tumukunde ne Faisal Katende Amon Kwarisiima , munnansi wa Rwanda Rene Rutagungira ne munnansi wa Congo Pacifique Mugenga Bahati .      	https://gambuuze.ug/2022/03/07/musajja-wa-kayihura-agasiirwe-ayimbuddwa-ku-kakalu-ka-kkooti-yamagye/
health	Ababaka baagala abasawo abafa nga bajjanjaba aba COVID-19 baliyirirwe	  Abamu ku babaka basabye gavumenti erowooze ku ky’okuliyiriraabasawo bonna abafiira ku mirimu mu kaseera kano aka COVID-19. Ababaka bano bagamba nti kino kijja kuzzaamu abalala amaanyi bafeeyo okutaasa obulamu bwa bannayuganda. Bano baabyogeredde mu lukung’aana olw’awamu lwe baatuuzizza ku Palamenti ne basaba abeng’anda baweebwe obukadde 100 singa owooluganda lwabwe omusawo afa nga agezaako okutaasa obulamu bwa munnansi. Kimanyiddwa nti okuva ekirwadde kya Ssennyiga Corona lwe kyalumba eggwanga, abajjanjabi bagaanibwa mu malwaliro era nga buli kimu ku mulwadde abasawo be bakikola. Okusinziira ku bakugu, kino kyakolebwa okugezaako okukendeeza omuwendo gw’abakwatibwa ekirwadde kino. Omubaka wa Kibuku,Herbert Kinobere, agamba nti kino kyayongera abasawo emirimu ate era ne kyongera ne ku mikisa gyabwe okukwatibwa ekirwadde kino. Era okugezaako okukakasa kino, bano bannyonnyodde ng’ebibalo bya Minisitule y’ebyobulamu bwe biraga nti abasawo 50 be baamaze edda okuttibwa ekirwadde kino. Kati Kinobere ayagala banne bamwegatteko basabe gavumenti eriyirire abasawo abafiira ku mirimu. Ono n’ababaka abalala era basabye bannayuganda baleme kutabukira basawo wamu n’okuboogerera mu kiseera kino ekya COVID-19 kubanga eggwanga libeetaaga nnyo. Abamu ku bantu nga bayita ku mutimbagano babadde batandise okwambalira abasawo olw’obutafa ku bantunaddala abaavu mu kiseera kino eky’omuggalo, ekivuddeko abamu ku balwadde okufiirwa obulamu bwabwe.      	https://gambuuze.ug/2021/07/06/ababaka-baagala-abasawo-abafa-nga-bajjanjaba-aba-covid-19-baliyirirwe/
politics	Ssaabapoliisi Ochola alabudde Bobi Wine ku by’okukuma mu bantu omuliro	  Kampala Ab’ebyokwerinda balabudde Pulezidenti w’ekibiina kya National Unity Platform, Robert Kyagulanyi Ssentamu (Bobi Wine) ne bannabyabufuzi abalala abaawanguddwa mu kalulu ka 2021, okukomya okukozesa olulimi olukuma mu bantu omuliro. IGP Martin Okoth Ochola “Wadde okwekengera kwe twalina okw’obutabanguko oluvannyuma lw’okulonda kugenda kukendeera, naye waliwo abaavuganya ku bwapulezidenti abakuma mu bantu omuliro nga bagamba nti akalulu kaalimu emivuyo n’okubbira.” Ochola bw’agambye. Bino Ochola abyogedde leero ku Lwokusatu ng’abeebyokwerinda boogerako eri bannamawulire mu Kampala mu lukung’aaana olwetabiddwamu Minisita w’ensonga z’omunda mu ggwanga Jeje Odongo awamu n’abanene abalala. Ono agambye nti ebigambo bano bye basaasaanya babikola mu bugenderevu nga baagala okutabula abantu basobole okwekalakaasa. “Ng’abeebyokwerinda, ebigambo bino ebitaliko bujulizi, tubirabamu abakabi nti bisobola okutabula abantu mu bitundu ebyenjawulo. Bano tubalabula ku bigambo bino era ne tubasaba baddukire mu kkooti bwe baba nga beemulugunya.” Ochola bw’annyonnyodde. Okulabula kwa Ochola kuzze nga waakayita olunaku lumu nga Kyagulanyi ategeezezza eggwanga nti yawangula akalulu wabula ne kabbibwa era ng’obuwanguzi buno waakubununula. Okusinziira ku kakiiko k’ebyokulonda, Pulezidenti Museveni yawangula banne abalala abawera 10 n’ebitundu 58 % era n’abawa amagezi yenna atamatidde ng’alina obujulizi, okuddukira mu kkooti. Okuva ku Ssabbiiti eyaddirira okulonda, abakuumaddembe mu langi ez’enjawulo baayiibwa ku nguudo za Kampala n’ebintundu ebirala okunyweza eby’okwerinda era nga Ssaabaduumizi wa poliisi Ochola agamba nti bano ku nguudo bakyaliko. Ochola atenderezza bannayuganda olw’okukuuma emirembe mu kulonda n’ategeeza nti akalulu ka 2021 kaagenze mu byafaayo ng’akakyasinze okubeeramu emirembe bukya okulonda kubaawo mu Uganda. Ono agamba nti wadde waaliwo abaali beeweze okubeera n’entegeka za ‘Plan B’ awamu ne bannabyabufuzi abasiga obukyayi, naye bannayuganda baasigala bakuumye emirembe. Ategeezezza nti mu kulonda bapulezidenti mu ggwanga lyonna, baafuna emisango 250 gyokka egyekuusa ku kulonda, ekintu ekitabangawo.    	https://gambuuze.ug/2021/01/27/ssaabapoliisi-ochola-alabudde-bobi-wine-ku-byokukuma-mu-bantu-omuliro/
politics	Munnakatemba Ssenkubuge Siasa ayagala Bwaloodimmeeya	 Munnakatemba Charles James Ssenkubuge Siasa yeewandiisizza okuvuganya ku bwaloodimmeeya bw’ekibuga Kampala, ekifo ekirimu Omuloodi Erias Lukwago, mu kalulu ka bonna aka 2021. Ono ajjidde ku kkaadi ya Democratic Party (DP). Munnakatemba  Charles Ssenkubuge Kino kiddiridde munnakibiina kya Democratic Party, Beatrice Kayanja okugaanibwa okwewandiisa Ssabbiiti ewedde olw’obutabeera mulonzi mu Kampala. Leero Ssenkubuge akedde ku kitebe kya DP ku Balintuma ng’awerekerwako Andrew Benon Kibuuka ne bannakibiina abalala, w’avudde okugenda okwendiisa. Omwogezi w’ekibiina kino, Fred Mwesigwa, asinzidde wano n’ategeeza nga bw’ekyali entandikwa nga ku luno DP ezze na nkola mpya. Mwesigwa agambye nti Ssenkubuge muntu wa linnya era ng’alina obuwagizi okuva mu bantu ab’enjawulo era nga balina essuubi nti ajja kubaleetera obuwanguzi. Bannakatemba mu kalulu kati baweze basatu ng’abalala mulimu; muyimbi Joseph Mayanja (Jose Chameleone) atalina kibiina ne Daniel Kazibwe (Raggae Dee) owa NRM. Bano bagenda kuttunka ne Munna FDC, Erias Lukwago wamu ne Munna NUP, Nabilah Naggayi Ssempala. Bannamateeka abalala bategeezezza nga Ssenkubuge bw’ali omuntu omutuufu okutwala obukulembeze bw’ekibuga era nga y’ajja okuweereza obulungi bannakampala. Wadde okwewandiisa okusooka kwali kulina kukoma nga 1/10/2020 eri abaagala ebifo mu gavumenti ez’ebitundu, naye kwayongezebwayo okutuuka olwa leero nga 5/10/2020 olw’omujjuzo gw’abantu abaagala ebifo okubeera omungi. Kinajjukirwa nti Ssenkubuge mu myaka egiyise, yali yeegwanyizaako okuvuganya ku bwapulezidenti wabula gye byaggweera ng’olwokaano aluvuddemu.    	https://gambuuze.ug/2020/10/05/munnakatemba-ssenkubuge-siasa-ayagala-bwaloodimmeeya/
sports	Ttiimu y’Obwakabaka yakuzannya Uganda Cranes	     Ttiimu y’Obwakabaka bwa Buganda eyalondeddwa okuva mu Masaza ag’enjawulo egenda kuttunka ne ttiimu y’eggwanga eya Uganda Cranes ku kisaawe kya Wakisha ku Lwokutaano ng’ennaku z’omwezi 15/04/2022 okwongera okutumbula omuzannyo gw’omupiira mu Ggwanga. Kino kirangiriddwa Minisita w’Ebyemizannyo n’Okwewummuzaamu mu Bwakabaka Owek. Henry Ssekabembe Kiberu bwabadde atongoza ttiimu eno mu Bulange e Mmengo ku Lwokubiri. “Waliwo enteekateeka y’okulaba nti Obwakabaka buvaayo ne ttiimu yaabwo entongole. waliwo ekibuuzo ekigamba nti bwemumala empaka z’amasaza ez’akamalirizo kiki ekiddako? Mu nteekateeka eno tukolagana n’atwala omupiira mu Ggwanga obutavuganya nabo naye okuyambako okujjuliriza amaanyi gebateekamu,” Minisita Ssekabembe bw’agambye. Mu nteekateeka eno Obwakabaka bugenda kuleeta ttiimu ya bantu 25, abatendesi 2, ne Maneja wa ttiimu omu esobole okufuna omukisa oguzannya omupiira ogw’omukwano ne ttiimu y’Eggwanga eya Uganda Cranes. Okusinziira ku Minisita Ssekabembe, omupiira guno gugenda guzannyibwa ku Lwokutaano ku ssaawa 10 ez’olweggulo ku Kisaawe kya Wakisha. Ono annyonnyodde nti ttiimu ya Buganda yamala dda okulondebwa era eteekeddwateekeddwa bulungi nga yaakuyingira enkambi olunaku lw’enkya. Owek. Ssekabembe agamba nti abawagizi baweereddwa omukisa ogw’enjawulo okulaba omupiira guno ku bwerere okusobola okuzza obuganzi bwa ttiimu y’Eggwanga n’asaba abantu okuvaayo mu bungi okugiwagira. Ono alaze nti waliwo n’enteekateeka endala ey’okusamba ttiimu z’obukulembeze bw’ennono obulala okusobola okuggyayo ebitone. Eyalondeddwa okubeera Maneja wa ttiimu eno, Sulaiman Kiwanuka ategeezezza nti guno omukisa gwa maanyi ogumuweereddwa,era ajja kukola kyonna ekisoboka okulaba nti abazannyi bano 25 bakomawo n’obuwanguzi era basuubira okusula mu nkambi okumala ennaku 3 nnamba. Ate omutendesi omukulu owa ttiimu eno, Richard Malinga agamba ebikolwa bye n’obukambwe bye biri nnyo mu mupiira era wakukola kyonna okulaba nti ttiimu y’Omutanda ewangula. Abamu ku bazannyi abali mu ttiimu eno kuliko; abakwasi ba Ggoolo okuli Isaac Kwizera okuva e Buweekula, Mike Lutaaya okuva e Buddu, Tonny Atugonza owa Bulemeezi. Abazibizi kuliko Gideon Odong, Harunah Lukwago, Abdallah Ssentongo nga bonna b’e Buddu. Abalala ye Kenneth Sekkoolya owa Bugerere, Godfrey Anjole ow’e Bulemeezi n’abazannyi abalala okuva e Kyaggwe, Mawokota ne Busiro.       	https://gambuuze.ug/2022/04/12/ttiimu-yobwakabaka-yakuzannya-uganda-cranes/
sports	Akakiiko k’omupiira gw’ebika katandise emirimu	 Akakiiko akaateekebwawo okutumbula emipiira gw’ebigere ogw’ebika wamu n’okulaba ng’abawagizi badda mu kisaawe kino, katudde enkya ya leero okutema empenda, emipiira gino gisobole okutinta. Ssentebe w’akakiiko, Julius Kabugo  Enkya ya leero akakiiko kano katudde mu Bulange e Mmengo okulaba engeri gye kagenda okukolamu emirimu gyako.Ssentebe w’akakiiko kano, Julius Kabugo, ategeezezza nti emipiira gino baagala okulaba nga giganyula nnyo abavubuka nga bagyenyigiramu butereevu era basobole n’okutwala obukulembeze bw’omuzannyo guno yonna gye bali. Abamu ku bakiise abalina okutumbula omupiira gw’ebika “Tutuunulidde bye tulina okukola okulaba nti kkampuni zikomawo zongere okutuwagira. Twagala okulaba ng’emipiira gino gisobola okuganyula abavubuka kubanga be baba n’amaanyi n’ebiseera okwenyigira mu muzannyo guno.” Ssentebe Kabugo bw’annyonnyodde. Okusinziira ku Kabugo, bagenda kwogerezeganya n’abakulu b’ebika basobole okubayamba okukunga bazzukulu baabwe okwettanira okuzannyo guno. Kabugo agamba nti bakkaanyizza okutuukirira kkampuni z’amawulire ez’enjawulo zibayambe okwongera okuzza ettutumu wamu n’ekitiibwa ky’empaka zino mu Buganda ne Uganda. Ono agamba nti abantu bonna abali ku kakiiko kano abeesiga era akakasizza ng’omulimu guno bwe bagenda okugukolera mu budde obwabaweebwa Kino kiddiridde Minisita w’Obwakabaka ow’abavubuka n’emizannyo, Henry Ssekabembe, okutongoza akakiiko kano Ssabbiiti ewedde n’akakwasa omulimu gw’okulaba nga kazza ekitiibwa ky’emipiira gy’ebika. Akakiiko kano ak’abantu 9 nga kakulemberwa Julius Kabugo katandise emirimu gyako mu butongole era mu bbanga lya mwezi gumu kaakwanjula alipoota ku bye kazudde eri Minisita Ssekabembe. Empaka z’ebika by’Abaganda zeetabwamu ttiimu okuva mu bika 52 ebya Buganda era zaatandika okuzannyibwa mu mwaka gwa 1950.    	https://gambuuze.ug/2021/02/24/akakiiko-kempiira-gyebika-katandise-omulimu/
health	Abakozi mu Bwakabaka babanguddwa ku ndwadde z’omutima	   Abakozi mu Bwakabaka basabiddwa bulijjookwekuuma endwadde z’omutima nga beekebeza buli luvannyuma lw’ebbanga eggere, kibayamba okutuukiriza obuvunaanyizibwa obwabaweebwa Ssaabasajja Kabaka. Obubaka buno baabufunidde mu musomo gw’ebyobulamu ogwayindidde ku mbuga enkulu e Bulange-Mmengo nga gwategekeddwa aba Healthy Heart Foundation n’Obwakabaka. Enteekateeka eno y’omu ku kaweefube akulembedde okwefumiitiriza ku lunaku lw’obulwadde bw’omutima mu nsi yonna olukuzibwa buli 29/ September. Era abaweereza baabanguddwa ne ku ndwadde endala ez’omutawaana omuli okusannyalala, kkookolo, ssukaali awamu n’endala. Akulira ekitongole kya Healthy Heart Foundation, Owek. Rita Namyalo yategeezezza ntiemirundi mingi bannayugandabangibafiirwa obulamu olw’obutamanya era kino kye balwanako. Owek. Namyalo yanokoddeyo kamunguluze, obukoowunga obubonero obusinga okwolekaomuntu ayolekedde okufunaobulwadde bw’Omutima oba okufuna obulwadde bw’okusannyalala (Stroke) nga kya nsonga omuntubuno obutabubuusa maaso. Abeetabye mu musomo yabasabye okukyaliranga abasawo oba abakugu mu by’obulamu singa bafuna enkenyera yonna. Owek. Namyalo abawadde yabasabye okujjumbira okukola dduyiro awamu n’okulya obulungi kibayambe okwegobako endwadde. Omumyuka w’Omuwandiisi ow’enkalakkalira, Peter Zaake yannyonnyodde ntiebyobulamu gye gimuku mirimu Obwakabakakwe bussa essirang’enteekateeka enoeyambako okutumbula ebyobulamu by’abakozi ba Ssaabasajjakibasobozese okutuukiriza obuvunaanyizibwa obwabaweebwa Beene. Okwongera okukakasa ensonga eno, abakozi ba Ssaabasajja oluvannyuma lw’okubangulwa baakebeddwaendwadde ez’enjawulo okuli; Puleesa, Omutima, Ssukaali n’endala.      	https://gambuuze.ug/2021/09/24/abakozi-mu-bwakabaka-babanguddwa-ku-ndwadde-zomutima/
politics	AKALULU 2021: FDC egobye Ingrid Turinaawe n’abalala 2 mu kibiina	  Ekibiina kya Forum for Democratic Change (FDC) kinaabidde mu maaso bannakibiina basatu nga bavunaanibwa olw’okwesimbawo ku lwabwe oluvannyuma lw’okumeggebwa mu kamyufu. Ingrid Turinawe eyagobeddwa mu kibiina kya FDC Abagobeddwa kuliko eyali Ssaabakunzi w’ekibiina mu ggwanga lyonna, Ingrid Turinawe Kamateneti, Darius Tweyambe ne Winne Babihuga. Bano beetaba mu kamyufu wabula olwawangulwa mu kamyufu k’ekibiina mu kisaawe kya Rukungiri Munisipal Stadium, ne bagaana okukkiriza ebyakavaamu era ne basalawo okwesimbawo ku lwabwe nga bagamba nti mwalimu okubba akalulu, ekintu ekyatabula abakulu mu kibiina. Turinaawe yavuganya ku bbendera y’ekibiina era n’awangulwa Dr. Warren Nuwagaba Tumwiine ku kifo ky’alina okukwata bbendera ku bubaka bw’ekibuga ky’e Rukungiri. Ate Babihuga yawangulwa Betty Bamukwasa Muzanira ku kifo ky’omubaka omukyala ate Tweyambe n’awangulwa Charles Makuru ku bbendera ya ssentebe wa disitulikiti y’e Rukungiri. Oluvannyuma Tweyambe yeekubira enduulu ng’alumiriza Makuru okubba akalulu wabula akakiiko k’ekibiina akaatunula mu nsonga za kamyufu kaasalawo nti tekyali kituufu. Tweyambe era yalumiriza akakiiko olw’okubeera ne kyekubiira mu nsala yaako era n’awera okwesimbawo ku lulwe. Ng’ennaku z’omwezi 7 December 2020, Ssaabawandiisi wa FDC, Nathan Nandala Mafabi, yawandiise ebbaluwa egoba abasatu bano mu kibiina. Nandala agamba nti bano baamenye etteeka nnamba 12(d) erya Ssemateeka w’ekibiina erigamba nti singa mmemba w’ekibiina agenda mu kibiina ekirala oba ne yeesimbawo ku lulwe, abeera avudde mu kibiina. Ebbaluwa ya Nandala era erabula bannakibiina okwewala okuwagira omuntu eyeesimbyewo ku lulwe kuba bandigobwa mu kibiina. Akulira ekibiina kya FDC e Rukungiri, Virgina Kyarugahe, yakakasizza okugobwa kw’abantu bano mu kibiina era n’alabula abantu abalala abayisa olugaayu mu kusalawo kw’ekibiina. Kaweefube waffe okufuna Turinawe, Tweyambe ne Babihuga okutangaaza ku nsonga eno, yagudde butaka oluvannyuma lw’essimu zaabwe ezimanyiddwa obutabaako.    	https://gambuuze.ug/2020/12/10/akalulu-2021-fdc-egobye-ingrid-turinaawe-nabalala-2-mu-kibiina/
politics	Beti Kamya agudde mubintu; Museveni amulonze ku bwa Kaliisoliiso	     Kampala Pulezidenti Yoweri Kaguta Museveni alonze abadde Minisita w’ebyettaka Beti Olive Namisango Kamya okubeera Kaliisoliiso wa gavumenti omuggya. Kino kyalangiriddwa ku Lwokuna akawungeezi nga ezimu ku nkyukakyuka ezaakoleddwa mu bifo by’obukulembeze obwenjawulo era Anne Muhairwe nalondebwa okubeera omumyuka we . Beti Kamya yazze mu bigere bya Irene Mulyagonja eyawummula obukulu buno oluvannyuma lw’ekisanja kye okuggwako mu July wa 2020. Era Pulezidenti Museveni mu kifo kino abadde talonderangamu muntu era abamu ku balafubanira obwerufu babadde bamuteeka ku nninga buli kadde nga bamusaba okujjuza ekifo kino. Wabula omu ku batunuulizi b’ebyobufuzi, Charles Rwomushana akubye ebituli mu kulondebwa kwa Kamya nategeeza nti ono talina kyamanyi kyagenda kutuukako mukulwanyisa obulyake n’obukenuzi nti kuba ensonga emuleesezza byabufuzi n’okumufunira omulimu so si bukugu. Kinajjukirwa nti ono abadde yakamala okuvuganya mu kalulu k’omubaka wa Lubaga North mu Palamenti wabula gyebyagweredde nga munnakibiina kya National Unity Platform, Abubaker Kawalya amuwangudde. Kalisoliiso wa gavumenti yavunaanyizibwa ku kulwanyisa enguzi n’obukenuzi wamu n’okulinnya ku nfeete abakozi ba gavumenti abakozesa obubi ebifo ne woofiisi zabwe.      	https://gambuuze.ug/2021/07/16/beti-kamya-agudde-mubintu-museveni-amulonze-ku-bwa-kaliisoliiso/
politics	Omubaka  Mapenduzi alemeddeko ayagala Zaake abonerezebwe	 Omubaka akiikirira abantu ba divizoni y’eBardege-Layibi mu Palamenti Ojara Mapenduzi alabiseeko mu kakiiko ka Palamenti akakwasisa empisa leero ku Lwokusatu n’agezaako okukamatiza lwaki alowooza nti mubaka munne owa Munisipaali y’e Mityana, Francis Zaake agwana okubonereza olw’okuvvoola ekitiibwa kya Palamenti n’ekyomumyuka wa Sipiika gyebuvuddeko. Kino kiddiridde Ojara okwanjula ekiteeso ng’ayagala Zaake agobwe ku bwakamisono ng’agamba nti yakozesa olulimi oluweebuula ku amyuka Sipiika Anita Among ng’ayita ku mutimbagano gwe ogwa Twitter. Mapenduzi anokoddeyo etteeka nnamba 84 ne 85 erirambika engeri ababakaba Palamenti gye balina okweyisaamu. “ Wiiki ewedde ku Lwokubiri, nnawaayo okwemulugunya kwange ku ngeri omubaka Zaake gye yatyoboolamu ekitiibwa kya Palamenti n’amyuka Sipiika. Waliwo engeri ezimanyiddwa omuntu z’ayitamu singa abeera si mumativu n’ebyo Sipiika by’ayogedde.” Mapenduzi bw’ategeezezza akakiiko olwa leero. Ono ategeezezza akakiiko nti mwetegefu okukola buli ekisoboka Zaake agobwe ku bwakamisona bwa Palamenti. Wabula Ssentebe w’akakiiko Abdu Katuntu ono amuwabudde nga bw’atasaanye kugenda mu ebyo kati kuba kye baagala okuzuula kwe kuba oba nga ddala kituufu omubaka Zaake yamenya amateeka ga Palamenti. Okusinziira ku mubaka Katuntu akakiiko kano tekagenda kwenyigira mu byakunoonya mikono ebigenda mu maaso okusobola okusuuza Zaake ekifo kye era n’alagira omuntu yenna abadde mu nteekateeka y’okunoonya emikono okuva ku kakiiko kano okusobola okuleetawo obwenkanya. Ensonga za Mapenduzi ziwagiddwa omubaka wa Soroti West, Jonathan Ebwalu n’owa Munisipaali ya Busia, Godffrey Macho nga bagamba nti ebigambo Zaake bye yakozesa byali biweebuula ekitiibwa ky’abakyala mu ggwanga lino.      	https://gambuuze.ug/2022/02/22/omubaka-mapenduzi-alemeddeko-ayagala-zaake-abonerezebwe/
politics	Luyirika owa NUP awangudde obwasipiika bwa KCCA	  Ekibiina ki NUP kiwangude ekifo kya Sipiika wa Kampala Capital City Authority ne kimegga NRM ebadde esimbyewo kkansala w’abavubuka ku kifo kino. Olukiiko lwa KCCA olukulu olwaleero lulonze sipiika agenda okuddukanya emirimu mu kisanja kino ng’embiranyi ey’amaanyi ebadde wakati w’ekibiina kya NUP ne NRM era gye biggweeredde nga KCCA ekyetisse era n’ewangula eggombolola 3 ku ggombolola 5 ezikola ekibuga Kampala. Ku ssaawa 5 ezenkya ssenkulu wa KCCA, Dorothy Kisaka n’omulamuzi Ayo Mirriam Okello, batuuzizza olukiiko olusoose era okulonda ne kutandika. Akalulu kano akabadde akeekyama kabadde wakati wa munnakibiina kya NUP, Zahara Luyirika nga ye kkansala wa Makindye ng’attunse ne munnakibiina kya NRM, Shamim Namukasa. Gye biggweeredde nga Luyirika awangudde n’obululu 43 ate NRM n’efuna obululu 8. Oluvannyuma omumyuka wa Sipiika wa KCCA alondeddwa era okukkakkana nga Nasur Masaaba owa National Unity Platform (NUP) akalulu akawangudde bw’afunye obululu 12 ate Allan Mwesige owa NRM n’afuna obululu 9 bwokka. Omuloodi Lukwago oluvannyuma lw’okufuna amawulire ku Sipiika alondeddwa, amuyozaayozezza era n’asuubiza okukolagana n’abakulembeze abaggya era ng’abasabye buli ludda luwe lunnaalwo ekitiibwa. Ono agamba nti Kampala alina okusoomoozebwa okw’amaanyi nga kye kiseera bagatte amaanyi okuweereza abantu. Ate okulonda basipiika b’eggombolola 5 ezikola ekibuga Kampala kwetobeseemu emivuyo egy’amaanyi era mu ggombolola ezimu okulonda kuggweeredde mu kusika muguwa era awamu eng’uumi zinyoose. E Makindye n’e Lubaga, okulonda sipiika kuzzeemu omukoosi; bakkansala bwe batandise okulwana era bangi bavuddeyo n’ebisago abalala bakaabye ate abamu ne bazirika. Kabadde kaseera ka kusoomoozebwa nga munna NRM , Musa Mbaziira awangula munna NUP, Rehema Ffuge, ekitabudde bakkansala ba NUP kubanga be basinga obungi ku lukiiko luno. Bano batandise okwerangira okulya enguzi ne batunda ekibiina era ekiddiridde kwe kukubagana ebikonde, embeera eyongedde okutabuka okutuusa poliisi bw’etuuse era embeera n’edda mu nteeko.      	https://gambuuze.ug/2021/06/01/luyirika-owa-nup-awangudde-obwasipiika-bwa-kcca/
business	Omulabirizi Luwalira asiimye Obwakabaka ku Emmwanyi Terimba	 Omulabirizi w’ Obulabirizi bwe Namirembe Rt. Rev. Wilberforce Kityo Luwalira asiimye enteekateeka y’Obwakabaka ey’ Emmwanyi Terimba gyagamba nti ebayambye okukuuma ettaka ly’ Obulabirizi nebasobola okuligobako abasaatuusi. Bino Omulabirizi abifuuye Minisita omubeezi avunaanyizibwa obutereevu ku Emmwanyi Terimba, obulimi, obulunzi n’obweggasi Owek. Hajji Amis Kakomo bwabadde amulambuza ennimiro mwebasa Emmwanyi zebafuna mu nteekateeka y’Emmwanyi Terimba nebasimba ku kyalo Ssempya e Masuliita mu Namayumba mu ssaza lye Busiro. Kinajjukirwa nti emyaka ebiri egiyise , Buganda yatta omukago ne kkanisa ya Uganda okutumbula ekirime ky’ Emmwanyi nekigendererwa ky’okuggya abantu mu bwavu nga Obulabirizi buno bwafuna endokwa eziwera omutwalo gumu. Omulabirizi Kityo Luwalira yakulembeddemu ngaliwamu ne Rev. Can. Henry Ssegawa omuwandiisi wobulabirizi nakwasaganya pulojekiti eno, Rev. George Wilson Nkonge era nga ye musumba w’obusumba bwe Masuulita balambudde endokwa zino okulaba wezituuse era alaze okusomoozebwa kwebasanze. Kyokka bano Minisita aliko amagezi gabawadde naddala mu kuziweta nga gwe mutendera kwezizaalira abaana nawa gyezirina okutunula ekikola ekinene ku muwendo n’omutindo gwazo. Minisita Kakomo aliko ettaka eddala lya yiika 8 ery’ Obulabirizi buno lyebagenda okuteekako emmwanyi mu nteekateeka yeemu. Rt. Rev. Wilberforce Kityo Luwalira yebazizza nnyo Ssaabasajja olw’okufaayo ennyo ku bantu be okubazibula amaaso nokutukiza ekirime kino kinansangwa eky’emmwanyi kyagambye nti kibayambyeko okukozesa ettaka lino. Asiimye omulimu ogukoleddwa obulabirizi nagamba nti obwakabaka bwakusigala nga bukwatagana bulungi n’Obulabirizi bwe Namirembe okusobola okuggya abantu mu bwavu. Obulabirizi bwe Namirembe bulina obussaabadinkoni musanvu okuli Natete, Kazo, Ntebe, Gayaza, Mengo, Lutikko Dinary n’Obusumba 63.        	https://gambuuze.ug/2022/04/04/omulabirizi-luwalira-asiimye-obwakabaka-ku-emmwanyi-terimba/
politics	Bizzeemu; Kibalama ayagala Bobi Wine amuddize ekibiina kye	      Kampala Omutandisi w’ekibiina kya National Unity, Reconcilliation and Development Party (NURP) ekyafuuka National Unity Platform (NUP), azzeemu okutabukira obukulembeze bwa NUP obukulirwa Robert Kyagulanyi Ssentamu aka Bobi Wine n’amusaba amuddize ekibiina kye. Kibalama ne banne okuli; Ssaabawandiisi w’ekibiina kino Ssimbwa Paul Kagombe, Kigozi Winston ne William Odinga Balikuddembe nga bayita mu bannamateeka baabwe aba MS Mugabi Shyaka & CO. Advocates, baawandiikidde Ssaabawandiisi wa NUP aliko David Lewis Rubongoya nga basaba okuddamu okwekenneenya endagaano gye baakola omwaka oguweddde n’akulira ekisinde kya People Power Movement, Robert Kyagulanyi. “Otegeezebwa nti akatundu nnamba 5 ak’endagaano gye twakola kalina okuddamu okwetegerezebwa era omuntu waffe yatutegeezezza nti okuva lwe mwassa emikono ku ndagaano eno byonna ebyakkaanyizibwako byasuulibwa mu kasero era n’ebifo ebyalina okuteekebwawo tebyateekebwawo.” Ebbaluwa gye baasindikidde Rubongoya bw’esoma. Kibalama agamba nti Kyagulanyi ne banne baabalimba era kati baagala endagaano gye baakola eddemu yeetegerezebwe. Okusinziira ku Kibalama era yakizudde nti ekisinde kya People Power Movement kye baakola nakyo endagaano tekyali kiwandiise mu mateeka nga noolwekyo kyali tekikkirizibwa mu mateeka kukola ndagaano yonna kuba si kiwandiise. Kati ono annyonnyola nti mwetegefu okweddiza ekibiina kya National Unity Platform singa obukulembeze obuliwo bugaana okumusisinkana. “Singa mulemwa okutuuza olukiiko luno nga bwemusabiddwa, mu kitwale nti endagaano gye twakola nga July 11, 2020 ejja kuba esaziddwamu era mujja kuba mulina okuwaayo byonna ebikwata ku kibiina eri omuntu waffe.” Ebbaluwa ya bannamateeka bw’esoma. Kibalama yategeeza bannamawulire gye buvuddeko nti si musanyufu n’engeri abakulira NUP mu kiseera kino gye babasudde ebbali nga buli kimu bakikola awatali ku beebuuzaako. NUP emwanukudde Ssaabawandiisi wa NUP, Lewis Rubongoya yakakasizza okufuna ebbaluwa eno naye n’ategeeza nti ng’ekibiina kya NUP, kijja kufulumyawo ekiwandiiko ekitongole ku nsonga eno. Ate ye Omwogezi wa NUP, Joel Ssenyonyi agamba nti tewali ngeri yonna gye bandikoze ndagaano ya kika kino ne Kibalama ng’eraga nti mu bbanga lya mwaka erina okwekenneenyezebwa. Ssenyonyi yagasseeko nti bo nga NUP bajja kusigala nga bagoberera Ssemateeka w’ekibiina ky’agamba era n’awakanya ebyogerwa nti tewali kukwatagana ne Kibalama.          	https://gambuuze.ug/2021/07/07/bizzeemu-kibalama-ayagala-bobi-wine-amuddize-ekibiina-kye/
politics	Beti Kamya : Ndeeta bukodyo bupya okulwanyisa enguzi	   Kampala Kaliisoliiso wa gavumenti omuggya, Beti Olive Namisango Kamya, ategeezezza nti alina obukodyo obupya bw’aleese okulwanyisa enguzi mu ggwanga era akakase abo abakyamubuusabuusa ku busobozi bwe mu kifo kino. Pulezidenti Museveni yalonda Beti Kamya okubeera Kaliisoliiso wa gavumenti ng’adda mu bigere by’Omulamuzi Irene Mulyagonja. Wano abamu ku batunuulizi b’ensonga baamukubyemu ebituli nga bagamba nti si ye muntu omutuufu alina okutuula mu woofiisi eno. Kino kyaddiridde ekisanja kya Irene Mulyagonja okuggwaako nga July 5, 2020 wabula omwaka gwonna gwaggwaako nga Museveni talondeddemu muntu. Eggulo ku Ssande, Beti Kamya yatuuzizza olukung’aana lwa bannamawulire n’ategeeza nti okusoomooza okumwolekedde nga Kaliisoliiso wa gavumenti akumanyi bulungi. Kamya agamba nti mu bukodyo bw’atandika nabwo kwe kuyigiriza abantu obuvunaanyizibwa bwabwe mu kulwanyisa enguzi nga bakwatagana naye. Ono yagasseeko nti yeetegese ekimala era n’asaba bannayuganda okumwegattako basobole okulwanyisa enguzi ekyalemesezza ensi okukulaakulana. “Nneebaza Pulezidenti olw’okunneesiga n’anyongera obuvunaanyizibwa. Nze muntu omutuufu era nkakasa nja kubutuukiriza kuba ebisaanyizo mbirina. Abo abanjogerera mbakwatibwa ekisa kuba ng’enda kubaswaza.” Beti Kamya bwe yagambye. Kamya yannyonnyodde nti Ssemateeka n’etteeka eriteekawo woofiisi ya Kaliisoliiso, bimuwa obuyinza okukola emirimu gye awatali kuyingirirwa muntu yenna era asuubira okutumbula woofiisi eno. Ono agamba nti amaanyi ge gagenda kuba mu kukunga bannayuganda n’abakozi ba gavumenti basobole okumuwa obuwagizi asobole okulwanyisa enguzi mu ggwanga nga. Kinajjukirwa nti mu 2018, Pulezidenti Museveni yatabukira eyali Kaliisoliiso Irene Mulyagonja olw’okulemwa okulwanyisa enguzi mu woofiisi za gavumenti era gye byaggweera ng’ataddewo akakiiko mu maka g’Obwapulezidenti okulwanyisa enguzi era kano kakulirwa Lt. Col. Edith Nakalema. Wabula wadde yakatondawo, enguzi ekyalemeddewo ekiraga nti omulimu ogwolekedde Beti Kamya munene okusinga bw’alowooza.      	https://gambuuze.ug/2021/07/19/beti-kamya-ndeeta-bukodyo-bupya-okulwanyisa-enguzi/
religion	Obuganda bukungubagidde Fr. Joseph Tamale	   Kalungu-Buddu Abakkiriza wamu n’abantu ab’enjawulo beeyiye e Bukalakasa mu Kalungu olunaku lw’eggulo okuziika Fr. Joseph Tamale, 29 eyafudde wiiki ewedde ekirwadde kya Puleesa n’ensigo. Omukolo gw’okuziika gwatandise n’ekitambiro ky’emmisa ekyakulembeddwamu Omusumba w’essaza lya Eklezia ery’e Masaka, Serverus Jjumba. Omusumba Jjumba yasinzidde wano n’agamba nti okufa kwa Fr. Tamale kutadde EKlezia mu muyaga, bw’atyo n’asaba abakrisitu okwongera okwewonga eri omutonzi abataase ku ndwadde ez’enjawulo. Mu ngeri y’emu yennyamidde olw’ekizibu ekiri mu Bannayuganda ng’abantu tebakyesiga bannaabwe nga buli omu aba mu kweraliikirira munne era nga kye kivuddeko n’abantu okubuusabuusa eddagala erigema Corona. “Kati abantu batuuse n’okulowooza nti buli muntu alwala abeera  aweereddwa butwa. Nsaba kino kive mu mitima gy’abantu nti kubanga bwe banaagenda n’embeera eno mu maaso, obunkenke bwakweyongera,” Omusumba Jjumba bwe yategeezeza. Mu bubaka bwe bwe yatisse Ppookino Jude Muleke, Katikkiro Charles Peter Mayiga yatenderezza nnyo emirimu egikoleddwa omugenzi kubanga abadde Father ayagala ennyo Obwakabaka n’eddini ye. Owek. Mayiga yagambye nti Fr. Tamale akoze kinene nnyo mu kutumbula olulimi Oluganda ng’ayita mu kuyimba n’okukumaakuma abavubuka kyasabye abantu abalala bakitwale nga kikulu.  Ye Omubaka wa Kalungu West, Joseph Gonzaga Ssewungu,  yeekokkodde embeera y’ebyobulamu eri mu ggwanga tematiza era nga bangi bafa bagezaako kutwalibwa bweru. Ye Bwannamukulu w’ekigo ky’e Villa Maria mu disitulikiti y’e Kalungu, Omugenzi Fr  Joseph Tamale, gy’amaze omwaka gumu ng’aweereza, Fr Michael Ssewakiryanga, yayunguse amaziga n’ategeezezza nti  Fr. Tamale  ekirwadde ky’ensigo kye kyamusse nti kyokka yagenze okukibategeezaako ng’obudde buyise. Fr.  Joseph Tamale yafuna Obwafaaza mu mwaka gwa 2012 ng’abadde abumazeemu emyaka 9 era abadde ayimba ennyimba  z’eddiini n’okutendeka abayimbi.      	https://gambuuze.ug/2021/04/19/obuganda-bukungubagidde-fr-joseph-tamale/
health	Pulezidenti Museveni alabudde abaddukira mu basawo b’ekinnansi okujjanjaba Ebola	   Pulezidenti Yoweri Kaguta Museveni alabudde abasawo b’ekinnaansi okukomya okukkiriza okujjanjaba abalwadde ba Ebola era nasaba n’abantu ababeera bafunye ekirwadde kino okwewala okunoonya obujjanjabi mu basawo bano. Bweyabadde ayogerako eri abantu ku Lwokusatu, Pulezidenti Museveni yagambye nti abantu abawerako e Mubende baddukidde mu masabo nabatabuzi b’eddagala bwebafuna obubonero bwa Ebola nabalabula nti kino kigenda kwongera kusaasaanya kirwadde kino. “Njagala okulagira abasawo b’ekinnansi bonna natabula eddagala obutakkiriza bantu ba kirwadde kino mu masabo gabwe nga baagala okujjanjabwa. Mubawabule bagenda mu malwaliro amazungu,” Museveni bwe yagambye. Ebigambo bya Museveni biddiridde ebigambibwa nti waliwo omusajja Twagiira Yezu Ndahiiro ow’emyaka 45 eyaliko neyafa ebola wabula nadduka ku kyalo gyeyali abeera Kanseera e Mubende nagenda mu basawo b’ekinnansi okusobola okujjanjabwa. Wabula ono embeera ye yeyongera okubeera embi natwalibwa mu ddwaliro e Kiruddu mu Kampala gyeyafiiridde wiiki ewedde. Museveni agamba nti kyabulabe abasawo b’ekinnaansi okujjanjaba ekirwadde kya Ebola kuba tebalina bukugu kwang’anga birwadde nga bino nabakuutira bwebafuna omulwadde yenna alina obubonero bwa Ebola okuyita abakugu ba Minisitule y’ebyobulamu. Pulezidenti Museveni annyonnyodde nti obubonero nga omusujja, okulumwa omutwe, omubiri okubeera omunafu, obulumi mu kifuba, Okuddukana, okusesema, okuva omusaayi mu matu, mu kamwa, emabega n’amaaso bafune obujjanjabi mu malwaliro agaliraanyewo nga bakozesa Ambyulensi so si ntambula ya lukale omuli takisi ne booda booda. Ono asabye ab’evbyokwerinda abayambako Minisitule y’ebyobulamu mu disitulikiti ez’enjawulo okubeera obulindaala naddala mu bifo abalwadde bano gyebajjanjabirwa okulaba nti tebatolokayo. Okusinziira ku pulezidenti Museveni, tewanabaawo muntu yenna afa kirwadde kya Ebola mu Kampala ng’ono eyafiiridde e Kiruddu yali yatoloka Mubende nalaga mu basawo b’ekinnaansi. Okuva ekirwadde kino lwekyabalukawo omwezi oguwedde, abantu 54 bebakakasiddwa nti bakirina, 19 bafudde ate 20 omuli nabasawo 5 basiibuddwa oluvannyuma lw’okuwona ekirwadde kino.      	https://gambuuze.ug/2022/10/13/pulezidenti-museveni-alabudde-abagenda-mu-bekinnansi-okujjanjaba-ebola/
health	Covid-19: Gavumenti Yaakugulira Bannayuganda Bonna Mask	  Omukulembeze w’eggwanga Yoweri Kaguta Museveni  Omukulembeze w’eggwanga Yoweri Kaguta Museveni akawungeezi ka leero alangiridde nti gavumenti ye yakugulira Bannayuganda bonna abalina emyaka mukaaga n’okwambuka obukookolo bw’okumaaso oba buyite mask mu kaweefube w’okutangira okusaasaana kw’ekirwadde kya coronavirus. Mu bubakabwe ng’asinziira mu maka g’obwapulezidneti e Nakasero, Museveni yategeezezza nti okwambala mask gavumenti ye kwegenda okusinga okussa essira nga bwegezaako okuggya eggwanga ku muggalo ogumaze emyezi ebiri. “Tufunye okwemulugunya nti abantu bangi tebasobola kugula mask kyetuva tusazeewo nti okusobozesa buli muntu okwambala mask gavumenti egenda kuzigaba okuva ku byalo mu sabbiiti bbiri,” Museveni bwyegaambye. Bulyomu bwanaamala okufuna mask ng’olwo emmotoka ezoolukale zikkirizibwa okudda ku luguudo. Kyokka zino zaakubeerangamu abantu kitundu kyabo abalina okuzitambuliramu okusobola okussa munkola enkola ya tonsemberera. Emmotoka z’obuyonjo nazo zikkiriziddwa okudda ku luguudo naye nga zirimu abantu basatu bokka. Kyokka nabano balina okwambala obukookolo. Abayizi b’amasomero abali mu bibiina eby’akamalirizo nga P7, S4, S6 wamu n’ababali mu mwaka gwabwe ogusemba mu matendkero agaawaggulu nabo bakkiriziddwa okuddamu okusoma. Abeebibiina ebirala Musevni abagambye bagira baba bagumiikiriza kubanga embeera tennadda mu nteeko. At abavuzi ba boda boda bbo baakulindamu okuddamu okuweeka abantu kubanga kizibu okwawula omuvuzi ku musaabaze. Aba saluuni, amabaala, ebiduula n’ebirala bbyo byekusigala nga biggale okumala ennaku 21. Kafiyu naye alekeddwawo era nga bulijjo wakutandika ssaawa emu eyakawungeezi nakoma essaawa kumu nabbiri ez’okumakya. Obukwakkulizo obulala bonna obwassibwawo bongezeddwayo okumala ennaku endala 21.    	https://gambuuze.ug/2020/05/18/covid-19-gavumenti-yakugulira-bannayganda-bonna-mask/
sports	Aba Masaka Union badduukiridde ttiimu y’essaza	 Ebula ennaku mbale empaka z’ekikopo z’amasaza ga Buganda zikomekerezebwe mu kisaawe kya St. Mary’s Kitende ng’essaza Buddu ne Gomba be batuuka kufayinolo. Ppookino nga akwasibwa ettu okuva mu Masaka Union Bannabuddu bangi beesunga buwanguzi era nga bongedde ebbugumu mu kuvujjirira ttiimu yaabwe mu nnaku zino ezisembayo, esobole okuwangula ttiimu ya Gomba.  Ekibiina ky’obwegassi ekya Masaka Union ekirima endokwa z’emiti ez’ebika ebyenjawulo ate n’okutunda eddagala ly’ebirime ery’omutindo ssaako okuwola ssente n’okugula emmwanyi, kivuddeyo ne kikwasa Ppookino Jude Muleke ensimbi emitwalo 50 ne bbokisi z’amazzi 20 okudduukirira ttiimu y’essaza mu nkambi. Aba Masaka Union obuyambi buno babututte ku mbuga y’essaza Buddu nga babukwasizza Omwami wa Kabaka atwala essaza Buddu, Ppookino Jude Muleke awamu n’olukiiko era ng’aba Masaka Union baakulembeddwamu Hillary Kasozi.  Mu kwogera kwe, Hillary Kasozi ategeezezza nti nga bannabuddu era abakolera emirimu gyabwe mu ssaza lino, kibakwatako nnyo n’asaba Ppookino okukola ekisoboka okuwangula Gomba. Ppookino Jude Muleke asinzidde wano ne yeebaza aba Masaka Union okuvaayo ne bakwatizaako okusobola okulaba nga ttiimu yaabwe tejula n’abasaba beeteeketeeke okutandika okussa ssente mu ttiimu eno nga be bavujjirizi abakulu.  Ono era akunze bannabuddu kuwagira aba Masaka Union olw’okuba baagala nnyo ebintu by’Obwakabaka era n’akakana bannabuddu nti bagenda kuleeta obuwanguzi.    	https://gambuuze.ug/2021/03/02/aba-masaka-union-badduukiridde-ttiimu-yessaza/
religion	Oguvunaanibwa  Mufti Mubajje  okutunda ettaka ly’e Ssembabule gutandise okuwulirwa	   Masaka – Buddu Omusango oguvunaanibwa Mufti Shiekh Shaban Mubajje ne banne  ku by’okutunda ettaka ly’Obuyisiraamu e Ssembabule, gwatandise okuwulirwa olunaku lw’eggulo mu kkooti e Masaka. Ettaka eryogerwako liweza mayiro 2 nga lisangibwa ku block 31A ku kyalo Bukiragyi mu disitulikiti y’e Ssembabule. Abayisiraamu nga bakulembeddwamu Hajji Yasin Lubowa, Sheikh Mutazindwa , Sheikh Juma Mukiibi ne bannaabwe abalala be baatwala Mufti Ramathan Mubajje, Mugalu Ramathan, Kayanja Arthur eyagula ettaka lino awamu ne Uganda Muslim Supreme Council mu kkooti nga babavunaana okutunda ettaka ly’Obusiraamu mu makwetu. Mubajje ne banne bwe bavunaanibwa wadde baabadde basuubira mu kkooti eno naye tebaalabiseeko era ekyaddiridde be bapuliida okusaba omulamuzi abakkirize ensonga bazimalire wabweru wa kkooti. Munnamateeka w’oludda oluwaabi, Lukawa Bashir, yategeezezza kkooti nti abawawaabirwa bonna baaweebwa empapula ezibayita mu kkooti awatali kwe bulankanya. Lukawa yayongedde n’asaba omulamuzi asooke alambule ettaka lino eryogerwako era alagire n’abawawaabirwa baweeyo ekyapa ky’ettaka lino mu kkooti. Ono yagambye nti bakkiriziganyizza okuteekawo omwaganya beegeyeemu ku nsonga zino wabweru wa kkooti. Wabula munnamateeka w’abawawaabirwa, Sam Ssekyewa, wadde yakkiriza eky’okutabagana wabweru wa kkooti naye yagaanye eky’okuwaayo ekyapa mu kkooti. Wano Omuwandiisi wa kkooti enkulu, Agnes Nkonge, we yategeerezza nti kkooti egenda kutegeka fayiro y’omusango guno egiwe omutabaganya era singa bano banaalemwa okukkaanya ku kuwaayo ekyapa n’okulambula ettaka omulamuzi ajja kusalawo eky’enkomeredde ku nsonga eno. Abayisiraamu ab’enjawulo nga bakulembeddwamu Sheikh Siraje Mudde akulira akakiiko akakola kukunulula emmaali y’Obuyisiraamu, boogedde ku nsonga eno ne bategeeza nti bo ekigendererwa kyabwe si kyakuwaabira Mubajje wabula baagala kunnunula bintu bya Busiraamu ebyatundibwa mu mancooro kye bavudde bawagira enteeseganya. Bano beewuunyizza engeri ettaka lino gye lyatundibwa nga ate baali balinako omupangisa nga n’ekiseera kye kyali kikyaliko. Kati bagamba nti kye kiseera bannunule ettaka lyabwe basobole okulyekulaakulanyiza. Omulamuzi omusango yagwongeddeyo okutuuka nga  10/6/2021.      	https://gambuuze.ug/2021/05/06/oguvunaanibwa-mufti-mubajje-okutunda-ettaka-lye-ssembabule-gutandise-okuwulirwa/
business	Ab’e Kikooza beekalakaasizza lwa masannyalaze	 Bya Jesse Lwanga Mukono Abatuuze wamu n’abasuubuzi b’e Kikooza mu kibuga Mukono, baggadde oluguudo oluva ku katale ka Kame Valley akamanyiddwa nga Kikko okudda e Wantoni, ng’entabwe evudde ku kumala Ssabbiiti nnamba nga tebalina masannyalaze. Abatuuze nga bakumye  omuliro mu  kkubo Bano okuli; abookya ebyuma, abatunda amata, ab’ebyokunywa, aba Saluuni n’abakola Ice, bategeezezza nti bafiiriddwa obukadde n’obukadde bwa ssente ate nga nazo si zaabwe kubanga baali baazeewola mu bibiina era nga kati tebamanyi kyakukola. Abatuuze bano bawadde ekitongole kya UMEME nsalessale ya lunaku lumu era nga lwe lwaleero okuzzaako a masannyalaze gaabwe oba si ekyo baakukolawo ekisinga ku kino. Balumirizza nti ng’oggyeeko eky’ebintu bye bakozesa okwonooneka, naye n’ebintu ebikozesa amasannyalaze omuli Fridge, Radio, ne TV kubanga buli lwe gabaddenga agaagala okudda nga gamyansa negookya ebintu byabwe. Embeera yeeyongedde okubeera ey’obunkenke okutuusa aduumira ebikwekweto ku poliisi y’e Mukono, ASP Michael Wadulu, bw’atuuse okukkakkanya abatuuze era n’azikiza omuliro ogubadde gukumiddwa. Abasabye okukomya okukuma omuliro mu nguudo kuba kyonoona kkolaasi. Wadulu abasuubizza okukwatagana n’aba UMEME okulaba ng’ekizibu kino kikolebwako mu bwangu. We tukoledde eggulire lino nga poliisi ekyagumbye mu kifo kino okutangira abasuubuzi okuddamu okuziba ekkubo lino. Kaweefube waffe okwogerako n’omwogezi w’ekitongole kya UMEME oluvannyuma lw’obutakwata ssimu ze ezimanyiddwa, agudde butaka.    	https://gambuuze.ug/2020/10/27/abe-kikooza-beekalakaasizza-lwa-masannyalaze/
business	Katikkiro Mayiga akuutidde abalima emmwaanyi okuzigattako omutindo	 Katikkiro Charles Peter Mayiga asabye abalimi naddala ab’emmwanyi okukola ekisoboka bagatte omutindo ku kirime kino basobole okukifunamu era bakulaakulande. Mukuumaddamula entanda eno agiweeredde ku kyalo Nkuke mu Buddu ku ffaamu ya Kamaama eya Fred Mukasa Luzinda ku Lwokusatu gy’abadde omugenyi ow’enjawulo ate Nampala wa gavumenti mu Palamenti, Hamson Obua nabeera omugenyi omukulu nga bakuza olunaku lw’ emmwaanyi mu ggwanga. Owek. Mayiga akubirizza abantu bonna, n’okusingira ddala abavubuka okuba abajagujagu, beenyigire mu kulima emmwanyi era bazirabirire bulungi okusobola okuzifunamu kuba zino zisobolwa buli muntu.  Katikkiro abakuutidde okukuuma n’okulinnyisa omutindo gwazo ku mitendera egy’enjawulo era nasaba bannayuganda okuyiga okunywa kaawa, kigaziye akatale k’emmwanyi olwo enkulaakulana esobole okweyongera. Mu kwogera kwe, Hon. Denis Hamson Obua, alagidde aba UCDA, okwongera amaanyi mu kubunyisa enjiri y’okulima emmwanyi, olw’obukulu bw’azo mu nkulaakulana y’abantu bonna awatali kusosolamu bamu. Ate ye Ssentebe wa Uganda Coffee Federation, Owek. Robert Waggwa Nsibirwa, agambye nti olunaku luno luyamba nnyo okukungaanya n’okusisinkanya abo abatambulira mu mulimu ogw’emmwanyi okusobola okunyweza obusuubuzi bwazo; okutuukiriza ebiruubirirwa by’emmwanyi ate n’okwezzaamu amaanyi.  Owek. Waggwa agumizza bannayuganda nti bbo nga Uganda Coffee Federation, bajja kwongera okussa ensimbi mu kugula emmwaanyi awamu n’okulinnyisa omutindo gwa tekinologiya azisunsula. Kulwa Uganda Coffee Development Authority, Dr. Emmanuel Lyamulemye, atenderezza omukago gwe balina n’Obwakabaka gw’agambye nti guvuddemu ebibala era abavubuka bajjumbidde okulima emmwanyi n’okunywa kaawa.  Ye Nannyini ffaamu ya Kamaama, Fred Mukasa Luzinda, agambye nti waliwo obwetaavu obw’okulinnyisa omutindo gwe mmwanyi, nga bakozesa tekinologiiya ali kumulembe naddala ow’ebyuma ebizongerako omutindo okuviira ddala ku kunsunsula. Asuubizza okubangula abantu ku nsunsula y’emmwaanyi entuufu okusobola okukuuma omutindo.      	https://gambuuze.ug/2022/10/05/katikkiro-mayiga-akuutidde-abalima-emmwaanyi-okuzigattako-omutindo/
politics	Bobi Wine Atonedde Abataka Ebya Eid	   Robert Kyagulanyi Ssentamu, omubaka akiikirira Kyaddondo East mu palamenti olwaleero atonedde Abataka Abakulu Ab’obusolya ettu lya Eid. Bwabadde aleese ettu lino ku Bulange e Mmengo omubadde amatooke n’enkoko, Kyagulanyi ayagala okwesimba ku pulezidenti Museveni okuvuganya ku ntebe y’obukulembeze bweggwanga, yagambye nti balowoozezza ku Bataka mu mbeera eno eyakazigizigi nga buli muntu ali kululwe.  “Bajjajjaffe Abataka Abakulu Ab’obusolya ani abalowoozaako? Kano kabonero tusazeewo tukakole bakimanye nti batubeera ku mwoyo. Tubalowoozaako era tubaagala era tusaba bonna abazzukulu ba Buganda gyebali nti bajjaja bwe babeerayo nga bakakakkalabye emirimu, ffetulina okubalabirira era tusaba Mukama abatukuumire,” Kyagulanyi bweyagambye. Ono era yategeezezza nti omuntu atamanyi gyava aba tamanyi gyagenda era abanga omuti ogutalina mirandira. “Nzize ne mutabani wange ob’olyawo naye anaayiga nti tuli Baganda abalina bajjajja abatulungamya,” Kyagulanyi bweyagambye. Ono era yayagalizza Abasiraamu Eid ennungi egenda okukuzibwa enkya oluvanyuma lw’okumalako ekisiibo.    	https://gambuuze.ug/2020/05/23/bobi-wine-atonedde-abataka-ebya-eid/
politics	Akakiiko k’ebyokulonda ne Museveni bagaanye ebya Kyagulanyi okutereeza empaaba, tewali budde	  Kampala Pulezidenti Museveni, akakiiko k’ebyokulonda awamu ne Ssaabawolereza wa gavumenti, bawakanyizza okusaba kwa Munnakibiina kya National Unity Platform, Robert Kyagulanyi, mw’ayagalira okukola ennongoosereza mu mpaaba. Kyagulanyi awakanya okulondebwa kwa Pulezidenti Museveni mu kalulu 2021. Pulezidenti Museveni awakanya okusaba kwa Kyagulanyi Bano basabye kkooti egobe okusaba kuno kuba tewali budde. Kyagulanyi ng’ayita mu bannamateeka abakuliddwa Medard Sseggona, basabye kkooti ebakkirize okukola ennongoosereza mu mpaaba yaabwe era baleete obujulizi obupya okuwakanya okulondebwa kwa Pulezidenti Museveni mu kalulu akaakubwa nga January 14. Sseggona agamba nti Kyagulanyi yasibirwa ewaka ekyamulemesa okukung’aanya obujulizi mu budde obulagirwa ssemateeka obw’ennaku 15. Wabula Museveni ng’ayitira mu bannamateeka be abakuliddwa Ebert Byenkya, bategeezezza abalamuzi omwenda abakuliddwamu Ssaabalamuzi Alfonse Owiny Dollo, nti amateeka tegabakkiriza kukkiriza kusaba kuno kuba waliwo obudde obulagiddwa mu mateeka nga buno bwayiseeko. “Omuwawaabirwa asooka (Museveni) awakanya okukola ennongoosereza mu musango guno era ng’alina ensonga ez’enjawulo. Okusooka omusango g’obwapulezidenti tegulina kukolebwamu nnongoosereza.” Byenkya bw’agambye. Byenkya asabye kkooti okugoba okusaba kuno kuba kwayise mu nnaku 15 eziragirwa mu mateeka. Ssaabalamuzi Owiny-Dollo bw’abuuzizza Byenkya ku kutataaganyizibwa kwa Kyagulanyi ng’asibirwa mu nnyumba, ono ategeezezza nti kino kya kwekwasa kuba bannamateeka be baali basobola bulungi okuteekateeka empaaba ye bw’aba ye yali musibe. N’akuliddemu bannamateeka b’akakiiko k’ebyokulonda, Joseph Matsiko, ategeezezza nti nabo tebakkiriza nnongoosereza mu mpaaba kuba obudde obulagirwa mu mateeka bwayitako. “ Tekikkirizibwa kuleeta nsonga mpya wabweru w’ekiseera ekiragiddwa mu Ssemateeka, n’olwekyo okusaba kwabwe tekulina kukkirizibwa.” Matsiko bw’asabye. Mu mpaaba, Kyagulanyi gy’ayagala okukolamu ennongoosereza, avunaana Museveni emisango 15 okuli n’okugulirira abalonzi. Matsiko agambye nti omusango gwa Amama Mbabazi Kyagulanyi kwe yeesigamye okusaba akole ennongoosereza, okukyusaamu okwakolebwa kwali tekulimu bujulizi bupya bw’atyo n’asaba omusango gugobwe era Kyagulanyi abaliyirire. Ate ye Ssaabawolereza wa gavumenti, William Byaruhanga, naye asabye kkooti okugoba omusango guno kuba omuwaabi yasoose kusoma kwewozaako kwe n’alyoka ayagala okutereeza mu mpaaba ye. We tukoledde eggulire lino ng’omusango gukyagenda mu maaso, era tujja bikutuusaako buli ebigenda mu maaso.    	https://gambuuze.ug/2021/02/09/akakiiko-kebyokulonda-ne-museveni-bagaanye-ebya-kyagulanyi-okutereeza-empaaba-tewali-budde/
business	RDC Bamwine ayimirizza abazimba akatale, Mmeeya Namayanja n’awera	 Omubaka wa Pulezidenti e Masaka, Fred Bamwine, ayimirizza abasuubuzi ababadde bazimba akatale e Kijjabwemi ku luguudo lwa Mbarara By- Pass ng’entabwe eva ku nkaayana za ttaka eziri ku ttaka lino. Bamwine agamba nti akatale kano kabadde kazimbibwa mu bukyamu olw’okuba nti kkanso teyisanga kiteeso kiteekawo katale kano era nga ttawuni Kkiraaka n’ateekerateekera ekibuga Masaka babadde tebamanyi.   Mmeeya Florence Namayanja ategeezezza nti ye yawadde abantu bano ekifo ekyo wabula ate wavuddeyo abagamba nti ekifo ekyo baakigula. Ettaka erikaayanirwa liri ku Bbulooko ya Mbarara By-Pass ku poloti nnamba 10 nga liwera obugazi bwa yiika 3 era ng’ekifo kino ekimanyiddwa nga Trans- Park Yard. Okusinziira ku RDC Bamwine, akatale kano kabadde kazimbibwa nga tewali pulaani ate naye nga RDC nga talina ky’amanyi kyokka mu kiseera kye kimu waliwo abakaayanira ettaka lino. “Omuntu yenna abadde akolera wano, abadde azimba wano okuva essaawa eno ayamukewo. Ng’enda kunoonya Ttawuni kkanso ne Namayanja tutuule tunoonye ekyokubakolera. Naye kye mubadde mukola wano kimenya mateeka.” Bamwine bw’atyo bw’agobye abasuubuzi mu kifo kino. Ssentebe w’akatale kano, Kasibante John, agamba nti tewali kikyamu kye bakoze kuba Mmeeya Namayanja ye yabawa olukkusa okuzimba mu kifo kino. Mmeeya Namayanja ku nsonga eno bw’atuukiriddwa ategeezezza nti kituufu ye yakkirizza abantu bano okuteekawo emidaala ng’amanyi nti kifo kya kibuga kino. “Bwe twamala okugamba abantu babeerewo, waliwo omukulu omu eyajja n’ang’amba awo alinawo ekyapa. Ekyapa kino kyafuluma mu mannya ga John Bosco Kisekka ne Pascal Nzareba P.o Box 248 Masaka nga 24/5/2017 nga ba joint tenants. Ate ekyapa kye kimu ne kikyusibwa mu mannya ga City Oil nga 2/1/2021, ekitegeeza baali baakifuna ne bakiwa City Oil ng’ennaku z’omwezi zidda mabega.” Mmeeya Namayanja bw’alambuludde. Ate ye Ttawuni kkiraaka John Bahangaana annyonnyodde nti we yayingirira mu woofiisi mu 2019 yasanga ettaka lino lyatundibwa wadde nga okusooka lyali lya kkanso.      	https://gambuuze.ug/2021/06/15/rdc-bamwine-ayimirizza-abazimba-akatale-mmeeya-namayanja-nawera/
politics	Kitalo! Sipiika Jacob Oulanyah afiiridde mu Amerika, abanene bamukungubagidde	 Abadde Sipiika wa Palamenti Jacob Oulanyah afiiridde mu ggwanga lya Amerika gy’abadde yatwalibwa okufuna obujjanjabi obwenjawulo. Bino bikakasiddwa Pulezidenti Yoweri Museveni ng’ayita ku mutimbagano n’ategeeza nti amawulire gano yagafuna ku maliri ga leero. Museveni ategeezezza nti okufa kwa Oulanyah ddibu ddene nnyo eri eggwanga n’ekibiina kya NRM. Eyaliko Sipiika Rebecca Kadaga ategeezezza nti Kano akaseera kazibu nnyo eri maama w’omugenzi, mukyala we n’abaana be awamu ne Palamenti yonna. Oulanyah kati omugenzi yabadde omubaka wa disitulikiti ye Omoro mu Palamenti era yafuuka Sipiika oluvannyuma lw’okuwangula Rebecca Kadaga. Oulanyah ye yali amyuuka Kadaga okuva mu mwaka gwa 2011 okutuula mu 2021. Akulira oludda oluwabula gavumenti mu Palamenti, Owek. Mathias Mpuuga Nsamba naye afulumizzaawo ekiwandiko era n’akubagiza ab’enju ye n’alaga nti ono abadde muntu wa njawulo mu ngeri gy’abadde akubirizaamu Palamenti.      	https://gambuuze.ug/2022/03/20/kitalo-sipiika-jacob-oulanyah-afiiridde-mu-amerika-abanene-bamukungubagidde/
sports	Ppookino asibiridde ttiimu ya Buddu entanda nga yeetegekera Gomba	 Omwami wa Kabaka atwala essaza lya Buddu, Ppookino Jude Muleke asinzidde mu nsisinkano n’akuutira abazannyi be okunyweza empisa era boolese omutindo nga bwe bazze bakola basobole okuwangula ekikopo ky’omwaka guno. Ppookino Jude Muleke nga atongoza omujoozi gwa ttiimu ya Buddu Entanda eno Owek. Muleke yagiwadde abazannyi wamu n’abawagizi ba ttiimu y’essaza lya Buddu wakati nga beetegekera okuttunka ne Gomba ku fayinolo y’ekikopo ky’amasaza enkya ku Lwomukaaga ku St. Mary’s stadium Kitende, bwe baabadde ku ky’eggulo eky’okusonderako ssente  ku Maple Leaf Hotel mu Masaka. “Emabega eri wabaddewo enkalu ng’abazannyi batufuukira ekirala, ng’abazannyi beefuula ab’ekitalo. Temuli ba kitalo. Njagala okubasaba bavubuka mwe empisa ze mwolesezza omulundi guno muzitwalire ddala mu maaso.” Bw’atyo Ppookino Jude Muleke bw’asabye. Ppookino Muleke yasabye bannamasaka okwekwatakwata basonde ssente, ttiimu eno esobole okugulirwa emmotoka enaagitambuza n’okugidduukirira kuba ekirwadde kya Ssennyiga Corona kyakosa nnyo ebyenfuna ku mitendera gyonna. Muleke yakirambise ng’essaza bwe litalina nnyigiza olwebintu byayo ebyandivuddemu ssente okuba nga tebinnabadizibwa era ng’okuyimirizaawo essaza liyambibwako bannabuddu. Ku mukolo guno Ppookino atongozza omujoozi gwe banaazannyiramu era nga bannakyotera nga bakulembeddwamu ssentebe Kintu Kisekulo ne bannamasaka nga bakuliddwamu omubaka omukyala Juliet Nakabuye Kakande, basonze ssente eziweze obukadde 6.    	https://gambuuze.ug/2021/03/05/ppookino-asibiridde-ttiimu-ya-buddu-entanda-nga-yeetegekera-gomba/
sports	Vipers ereese Omucongo Manzoki Cesar aginyeenyeze obutimba	  Ttiimu y’omupiira eya Vipers SC ereese Omucongo Manzoki Cesar Loki agiyambeko okuginyeenyeza obutimba esobole okutwala liigi ya sizoni ejja eya 2020/2021. Manzoki nga ayanjulwa eri abawagizi Manzoki olwakkiriziddwa FIFA okuteeka omukono ku ndagaano y’emyaka ebiri ku Lwokuna akawungeezi, n’awera nti waakukozesa omukisa guno okwongera okutumbula ekitone kye. “Ndi musanyufu okubeera wano,” Bw’atyo Manzoki bwe yategeezezza omutimbagano gwa Vipers. Manzoki yagambye nti agenda kusinziira ku Vipers okutuukiriza ebirooto bye era ng’asuubira nti ajja kuweebwa omukisa okutandikirawo asobole okuyambako ttiimu eno okuwangula ebikopo nga agiteebera ggoolo. Manzoki ow’emyaka 24, omupiira yagutandikira kkiraabu ya Dauphin Noir de Goma mu ggwanga lya Congo mu mwaka 2012, yeegatta ku TP Mazembe mu 2016 era nga bano yabazannyira sizoni ttaano nnamba. Oluvannyuma yeegatta ku AS Vita Club eya Congo, n’abateebera ggoolo 38 mu mipiira 58. Manzoki ye muzannyi owoomukaaga eyeggase ku Vipers ng’abalala kuliko; Joseph Dhata, David Bagoole, Ibrahim Orit, Disan Galiwango ne Jamil Kaliisa.    	https://gambuuze.ug/2020/10/30/vipers-ereese-omucongo-manzoki-cesar-aginyeenyeze-obutimba/
politics	Eklezia erabudde poliisi n’amagye ku kalulu ka 2021	  Kampala Abasumba b’Eklezia mu ggwanga balabudde poliisi ku kuyingiza amagye mu kalulu ka 2021 akagenda okukubwa ssabbiiti ejja we kiteetaagisa nti, kino kisobola okuvaako obutabanguko mu ggwanga. Bisoopu Joseph Antony Zziwa Wakati nga January 14, eggwanga ligenda okulonda Pulezidenti n’ababaka ba palamenti, ssentebe w’olukiiko olutaba abasumba b’Eklezia olwa ‘Uganda Episcopal Conference,’ Bisoopu Joseph Antony Zziwa, alabudde akakiiko k’ebyokulonda okukwata ensonga z’ebyokulonda mu ngeri y’obwenkanya. “Tusaba poliisi n’ebitongole by’ebyokwerinda ebiri mu kalulu kano, okukozesa obulungi obuyinza bwabyo era byeyise mu ngeri ey’obuvunaanyizibwa. Mu bye tusaba twagala poliisi ng’ekola emirimu gyayo ereme kulaga kyekubiira era yeewale okuyingizibwa mu ntalo z’ebyobufuzi, erina okulabibwa ng’ekola ku lw’abantu so si bannabyabufuzi.” Bisoopu Zziwa bw’agambye. Omusumba Zziwa awadde poliisi amagezi okweddiza obuvunaanyizibwa bwayo mu kulonda kuno era ekimanye nti y’erina okuvunaanibwa ku ebyo ebinaaba bitagenze bulungi n’okulinyirira eddembe ly’obuntu. Asabye poliisi okwewala okutataaganya kkampeyini n’enkung’aana za bannabyabufuzi ezibeera zikkiriziddwa akakiiko k’ebyokulonda, kuba kiraga kyekubiira. “Ekya poliisi okuyita amagye, kye kirina okusembayo ng’ebirala byonna biremereddwa kuba poliisi y’erina obukugu n’obumanyi okukolagana n’abantu kuba abajaasi batendekebwa kwang’anga lutalo so si beekalakaasa.” Omusumba Zziwa bw’annyonnyodde. Ono alaze okutya olw’akakiiko k’ebyokulonda akakulirwa Omulamuzi Byabakama, okulabika nti balemeddwa okukwata obulungi ensonga z’okulonda ng’okusinziira ku biriwo, eggwanga lisobola okudda mu mivuyo egyayita egyava ku kukwata obubi ensonga eno.    	https://gambuuze.ug/2021/01/05/eklezia-erabudde-ooliisi-namagye-ku-kalulu-ka-2021/
health	Minisita Aceng asabye ab’ebyokwerinda okwongera amaanyi mu kukwasisa ebiragiro bya COVID-19	  Minisita w’ebyobulamu, Dr. Jane Ruth Aceng, asabye ebitongole by’ebyokwerinda mu ggwanga okunyweza ebiragiro ebitangira ekirwadde kya Ssennyiga Corona. Okusaba kuno, Minisita Aceng akukoze ayogerako eri bannamawulire ku Lwokubiri wano mu Kampala. “Okukwasisa ebiragiro kulina okugobererwa obukiiko bwa disitulikiti obulwanyisa COVID-19. Bannansi basabiddwa okwambala obukookolo akadde konna nga bali mu lukale, bafube okulaba nga waliwo ebifo we banaabira engalo.” Aceng bw’annyonnyodde. Dr. Aceng ayagala ab’ebyokwerinda bakwatagane n’obukiiko obwateekebwawo okulwanyisa Ssennyiga Corona ku disitulikiti ez’enjawulo balabe ng’abantu bagobererera ebiragiro okuli okwambala masiki, okunaaba mu ngalo awamu n’okwewala okukung’aana. Ono agamba nti eno y’engeri yokka, bannansi gye basobola okulwanyisaamu ekirwadde kino ne bava ku muggalo. Minisita Aceng asabye bannabyabufuzi bakomye okukung’aanya abantu nga babagabira emmere kuba wadde emmere bagyetaaga naye ate kisobola okuvaako okusaasaana kw’ekirwadde kya Ssennyiga Corona. Aceng era ategeezezza nti gavumenti yalagidde ebitebe byayo mu mawanga g’ebweru okutandika okunoonya eddagala erisobola okugema ekirwadde kino, kiyambeko okwanguya kaweefube gavumenti gw’eriko ow’okulaba nga bannansi bagemebwa. Mu ngeri yeemu, Aceng ayambalidde abantu abaasudde ssanduuke y’abafu nga beemulugunya ku muteesiteesi omukulu owa Minisitule y’ebyobulamu, Dr. Diana Atwine, gwe bagamba nti akutte bubi ssente z’okulwanyisa ekirwadde kino ne zitakola kyaziweesaayo. Bano Aceng abasabye nti bwe baba baagala mbalirira n’ensaasaanya ya ssente ze baaweebwa, bagisabe mu kifo ky’okusuula ssanduuke z’abafu n’okusaba Atwine alekulire, kuba ebikolwa byabwe tebirina gwe bigenda kutiisatiisa. Bino we bijjidde ng’eggwanga lirindirira okwogera kwa Pulezidenti Museveni ku Lwomukaaga okulaba oba eggwanga linaggulwawo oluvannyuma lw’omuggalo ogw’ennaku 42 ogwalangirirwa gye buvuddeko.         	https://gambuuze.ug/2021/07/27/minisita-aceng-asabye-abebyokwerinda-okwongera-amaanyi-mu-kukwasisa-ebiragiro-bya-covid-19/
politics	Kaliisoliiso Beti Kamya avudde mu by’okunoonyereza ku bukadde 40 ezaweebwa ababaka	 Kaliisoliiso wa gavumenti, Beti Kamya ategeezezza nga bwavudde mu kunoonyereza ku nsimbi obukadde 40 ezigambibwa okuweebwa buli mubaka wa Palamenti nga agamba nti abatwalayo omusango baguggyeeyo. Bino Kaliisoliiso Kamya abyogeredde mu lukung’aana lwa bannamawulire olutudde mu Kampala bw’abadde alambulula ku nteekateeka z’okukuza olunaku lw’okukaza abakozi bagavumenti okuwa abantu empeereza egwanidde. Kamya annyonnyodde nti nga Kaliisoliiso talina buyinza kusigala nga anoonyereza ku nsonga eno ate nga bannanyini yo abagitwalayo bagiggyeeyo era neyetonda mu lukiiko lwe ggwanga olukulu. Ono agasseeko nti bannayuganda balina okufuna empeereza esinga okuva mu bakozi ba gavumenti era tebakkiriza okubuzibwabuzibwa awamu n’okumalirwa obudde okuva mu bunafu n’enkola y’emirimu ey’ekibogwe okuva mu bakozi ba gavumenti. “Enguzi tekoma ku kulyanguzi oba okuwa emirimu abantu abatalina bisaanyizo oba okubulankanya ssente naye n’omuntu alemwa okukola kyateekeddwa okukola nga ate asasulwa abeera alidde enguzi,” Beti Kamya bw’agambye. Ono agamba nti enkola y’okumala gakola mu bakozi bagavumenti efiiriza gavumenti ssente nnyingi era esobola okugoba bamusigansimbi nga batya okuteeka kuno ensimbi zabwe nga abantu emirimu bagikola mu ngeri ya neemalidde. Kamya asabye bannamawulire n’abantu ba bulijjo okuyambako okwanika abo bonna abakola ebikolwa by’obuli bw’enguzi nga batuuka ekikeerezi awamu n’okwebulankanya ku mirimu. Okusinziira ku alipoota ya kalisoliiso, wofiisi ezisinze okutunulirwa mwemuli woofisi z’ebyettaka, abakozi ba gavumenti mu gavumenti ezebitundu saako abasawo n’ebitongole ebirala. Ekitongole kino kigamba nti kifunye emisango 320 okuva mu July omwaka oguwedde era egisinga gitandise okulondolwa. Ye akulira okukung’aanya emisango gino, Justus Kareebe ategeezezza nti emisango egisinga gyekuusa nyo ku bulyazamanya abakozi ba gavumenti, obutakanya mu bakozi saako emivuyo mu bukiiko obugaba emirimu gya gavumenti. Abakulu bano era balabudde ebitongole byonna ebya gavumenti ku kwerimbika mu woofiisi esembayo waggulu okusobola okukola ebitali ku mateeka nti bubakeeredde kuba amateeka gaba obuyinza okunoonyereza ku woofiisi zonna mu ggwanga nga oggyeeko eya Pulezidenti.       	https://gambuuze.ug/2022/10/12/kaliisoliiso-beti-kamya-avudde-mu-byokunoonyereza-ku-bukadde-40-ezaweebwa-ababaka/
politics	Poliisi eyise Ssegiriinya ne Ssewanyana ku by’ettemu ly’e Masaka	  Poliisi y’e Masaka eyise ababaka okuli owa Makindye West, Allan Ssewanyana ne Muhammad Ssegiriinya owa Kawempe North, beeyanjule gy’eri basobola okubaako bye babuuzibwa ku bigambo bye baayogera nga bikwatagana ku ttemu ly’e Masaka. Okusinziira ku bbaluwa eno poliisi gy’ewandikidde ababaka bano nga3/09/2021, egamba nti abakulu bano bombi baliko ebigambo ebyensimattu bye baayogera ku ttemu ly’e Masaka mu mwezi gwa July ne August 2021. Kati bano bayitiddwa okweyanjula ku poliisi nga 6/09/2021 bakole siteetimentiokuyambako ku poliisi mu kunoonyereza kw’eriko. Oluvannyuma lw’ebibaluwa bino okufuluma, bannabyabufuzi ab’enjawulo okuva ku ludda oluvuganya bategeezezza nga kino poliisi ky’ekola kwe kugezaako okuteeka abantu baabwe mu katego, okulaga nti balina kye bamanyi ku ttemu ly’ebijambiya erigenda mu maasomu bitundu by’e Masaka. “Minisita Baryomunsi bwe yavuddeyo n’ategeeza nti aba Opozisoni balina kye bamanyi ku ttemu ly’e Masaka, yawulikise ng’asaaga. Naye nga bwe bagamba buli kimu mu Uganda kisoboka, basobola okukola buli kimu okutuukiriza ebigendererwa byabwe.” Pulezidenti w’ekibiina kya National Unity Platform (NUP),Robert Kyagulanyi Ssentamu bw’agambye. Kyagulanyi alabudde gavumenti okwesonyiwa ekkubo ly’ekutte ng’ebayingiza mu ttemu ly’e Masaka kuba tekigenda kubaggya ku mulamwa gwa kulwanirira bantu n’okununula eggwanga. Omuloodi wa Kampala, Erias Lukwago ategeezezza nti mu kifo kya poliisi okunoonya abatemu abamalawo bannabuddu ate kati etandise kwekwasa na kunoonya w’ebuukira mu nsonga zino. Mu ngeri yeemu omwogezi w’ekibiina kya NUP, Joel Ssenyonyi annyonnyodde nti poliisi egezaako nkweyambisa bukodyo bwaGen. Kale Kayihura eyapangisa abavubuka okulaga nti be baali batemula abantu, kyokka ssente bwe zitaabaweebwa, ne babuulira bannamawulire olukwe lwonna. Ssenyonyi era alabudde nti ne Minisita Baryomunsi yabadde agezaako kutegeka bannayuganda. Bino we bijjidde ng’abatemu ab’ebijambiya bakyagenda mu maaso n’okulumba ebyalo mu Buddu n’okutemula abantu, nga bangi battiddwa ate abalala bapooca na bisago. Wabula ekyewuunyisa abatemu bano baasooka kulabula ate bwe balumba tebalina kintu kyonna kye batwala!         	https://gambuuze.ug/2021/09/03/poliisi-eyise-ssegiriinya-ne-ssewanyana-ku-byettemu-lye-masaka/
politics	Gambia : Pulezidenti Barrow alayiziddwa  bw’awangudde omusango	   Pulezidentu Adama Barrow alayiziddwa ku bukulembeze bw’eggwanga lya Gambia oluvannyuma lw’okuwangula omusango gw’ebyokulonda ogwali gumuloopeddwa mu kkooti ensukkulumu ey’eggwanga eryo. Barrow kati atandise ekisanja kye ekyokubiri nga Pulezidenti w’eggwanga lino nga byonna abifunye ayita mu kalulu era obutambi busaasaanidde omutimbagano nga bulaga omukulu ono ng’akuba ebirayiro okunyweza Ssemateeka n’okukulembera obulungi abantu be. Kino kiddiridde kkooti ensukkulumu okugoba omusango ogwatwalibwayo ekibiina ekivuganya ekyaUnited Democratic Party (UDP) nga bawakanya ebyava mu kalulu akaakubwa nga Desemba 4 akalaga nti Barrow yawangula n’ebitundu 53 ku buli 100. AbaUDPkino baakiwakanya nga bagamba nti vvulugu eyalabikira mu kulonda kuno yali y’aludde okulabikako nga tekali kaamazima na bwenkanya nga Ssemateeka bw’agamba. Ku Mmande ya wiiki eno, kkooti ensukkulumuyagoba omusango ng’egamba nti obujulizi obwali buleeteddwa bwali bunafu. Kinajjukirwa nti Barrow nga tannayingira byabufuzi yalina bbizinensi z’ebyettaka era yaliko ng’omukuumi owa Securiko mu kibuga London ekya Bungereza wabula yeewuunyisa ensi bwe yeesimbawo mu 2017 n’awangula Pulezidenti eyaliko Yahya Jammeh mu kalulu ak’ebyafaayo.      	https://gambuuze.ug/2022/01/20/gambia-pulezidenti-barrow-alayiziddwa-bwawangudde-omusango/
sports	Omuzibizi Wa Vipers Jacob Okao  Musanyufu Olw’okuzannyirako Mu Liigi Ya UPL	Jacob Okao ow’emyaka 19, azanye era nawangula omupiira gwe ogusoose mu ‘Uganda Premier League; [UPL] Omuvubuka ono muyizi okuva mu ssomero erimu ku gasibukamu omupiira erya st Mary’s ss Kitende, era Okao musanyufu nnyo okuweebwa omukisa okuzanyirako mu league ya bannantameggwa ey’eggwanga Uganda. “Ndi musanyufu nnyo okuwebwa omukisa okuzanyirako mu UPL omulundi gwange ogusoose ng’omuzanyi akyasinze obuto era ndijjukira akaseera Kano obulamu bwange bwonna” Jacob Okao bweyategezezza banna mawulire ba Gambuuze. Ku mipiira 25 Viper’s gyezannye, Okao azanyeko emipiira munaana gyokka omuli ogwa Kyetume FC, Sports Club Villa, Onduparaoa, Mbarara city, proline ne Jinja based bulL. Jacob Okao abaddeko ku team y’abazannyi 18 ku mipiira nga bameggana ne Uganda Revenue Authority (URA), Maroons, ne Kampala capital city Authority (KCCA). Okao era eyatwara St. Mary’s SS kitende mu mpaka 2019 copa coca cola championship e Jinja ne mu East African football munDodoma mu Tanzania, akiriza nti omukisa guno ogwamuweebwa ajja gukozesa bulungi okutumbula ekitone kye. “Era njagala okukozesa omukisa guno ng’ejjinja oly’okulinyako mubulamu bwange era ntunuulidde ekyokubeera omuzibizi asinga mu UPL era neegatte ne ku team y’eggwanga enkulu,” Okao bweyagambye. Abazanyi abamubereddewo Mungeri eyenjawulo, Okao asiimye nnyo omulimu ogwettendo abazanyi ba Viper’s gwebakoze ku bulamu bwe era nga mu bbo mwemuli; Hamid Lwaliwa, Geoffrey Waswa, Siraje Sentamu, Brian Nkuubi, Ngugwa Abraham ne Fahad Bayo okumuwa ebigambo ebizzaamu essuubi ku kitone kye eky’omupiira wamu n’batendesi n’abawagizi be. Jacob Okao asuubirwa okwegatta ku bazibizi banne aba Viper’s omuli Halid Lwaliwa, Geoffrey Waswa, Bashir Asku wamu ne Ahmed Amayo okwo kwogatta Livingston Mulondo agenda okukomawo mu sizoni ejja oluvannyuma lwokusubwa season ewedde yona olw’obuvune.    	https://gambuuze.ug/2020/07/03/omuzibizi-wa-vipers-jacob-okao-musanyufu-olwokuzannyirako-mu-liigi-ya-upl/
health	Katikkiro Mayiga atenderezza aba Wells of Life olw’okubunyisa amazzi amayonjo	  Kamalabyonna Charles Peter Mayiga atendereza ekitongole ki Wells of Life olw’okutuusa amazzi amayonjo ku bantu ba Nnyinimu Ssaabasajja Kabaka nga bayita mu nteekateeka y’okusima Nayikondo. Okwebaza kuno, Owek. Mayiga akukoledde mu nsisinkano gyabaddemu n’ab’ekibiina ki ‘Wells Of Life’ ku Bulange e Mmengo ku Lwokubiri nebateesa ku ngeri ez’enjawulo gyebasobola okwongera okutumbula enkolagana wakati w’ekitongole n’Obwakabaka bwa Buganda . Owek. Mayiga agamba nti wadde Uganda erina ennyanja n’emigga bingi abantu mwebasobola okuggya amazzi amayonjo naye batawaanyizibwa nnyo n’ekizibu ky’okubunyisa amazzi kino bwatyo neyeebaza bannamikago bano olw’obuyambi buno. “Abagenyi bano bava mu kitongole ki Wells of Life naye omulimu gwabwe gwakunoonya nsimbi nebasima Nayikondo mu bitundu eby’enjawulo era mu Buganda twakasima Nayikondo eziwera 628 nga omwaka guno twakasima 21, oguwedde twasima 91 ate emabega ko 42, 2019Nayikondo 105 ate 2018 75,” Katikkiro Mayiga bw’ategeezezza. Akuliddemu aba Wells of Life, Charlie Hedges, ategeezezza nti baasalawo okukolagana ne Buganda olw’obulambulukufu era nategeeza nti omwaka guno bagenda kusima Nayikondo 820 era baddaabirize Nayikondo 180 nga awamu ze Nayikondo lukumi lulamba mu Buganda okutuusa ku bantu ba Kabaka amazzi amayonjo. Hedges annyonnyodde nti amazzi kirabo ekyaweebwayo Katonda nga bo kyebakola kwekugezaako okugatuusa ku bantu abagetaaga era nakakasa nti bakwongera okutumbula obuyonjo mu bantu ba Kabaka nga bayita mu nteekateeka ez’enjawulo. Kinajjukirwa nti aba Wells of Life, batta omukago n’Obwakabaka okubunyisa amazzi mu byalo mu masaza ga Buganda 18 era wetwogerera kati enzizi za Nayikondo 628 zezaakasimibwa okwetoloola Buganda.  	https://gambuuze.ug/2022/07/26/katikkiro-mayiga-atenderezza-aba-wells-of-life-olwokubunyisa-amazzi-amayonjo/
health	Katikkiro asabye gavumenti eyambe ku banoonyereza eddagala lya COVID-19	   Kampala  Katikkiro wa Buganda, Owek. Charles Peter Mayiga, asabye gavumenti eyambeko ku bantu abeenyigira mu kunoonyereza ku bintu ebitali bimu naye naddala mu ddagala erisobola okutaasa eggwanga ku kirwadde kya Ssennyiga Corona. Bino Kamalabyonna abyogedde aggulawo olukung’aana lwa Buganda olwategekeddwa akakiiko k’Obwakabaka aka COVID-19 akakulirwa Prof. Twaha Kaawaase Kigongo, ku Lwokutaano ng’ayita ku mutimbagano za ZOOM. “Okunoonyereza kwetaagisa ebintu bingi okusobola okuvaamu ebibabala noolwekyo abanoonyereza basaana okuyambibwako. Mu bintu ebingi bye beetaaga mulimu ebikozesebwa, ensimbi n’ebirala. Walina okubaawo enteekateeka okuva mu gavumenti ng’erung’amya amatendekero agavuddeyo okunoonyereza.” Katikkiro Mayiga bw’agambye. Ono annyonnyodde nti abazungu abavumbula eddagala si banjawulo nnyo naffe wabula n’asaba obuwagizi buno buleme kubeera bwa byabufuzi nakukola mawulire. Kamalabyonna era asabye gavumenti okulaba nti eddagala lyonna eribeera lizuuliddwa ligoberera emitendera egy’okugezesebwa nga terinnagezesebwa ku bantu era likeberwe ku mutendera gw’ensi yonna bwe tuba baakubaako kye tutuukako. Okusinziira ku Katikkiro, ebivumbule ebisinga naddala eby’ekinnassayansi ng’eddagala, biyinza okuba eby’obulabe eri obulamu bw’abantu singa babikozesa ng’abakugu tebabikakasizza. Mu lukung’aana luno Katikkiro mw’asabidde abavubuka okukozesa omutimbagano mu ngeri ez’enjawulo ezigasa obulamu bwabwe okusinga okumalirako obudde nga bajeregerera wamu n’okuvuma abantu abatutumufu. Ono era asabye abantuokukendeeza ku kutya kwe balina ku kirwadde kya COVID-19 ekireseewo abamu okusosola abo abakifunako awamu n’abalala okutandika okukyejjanjaba awatali kusooka kukeberwa. Kinajjukirwa nti oluvannyuma lw’okubalukawo kw’ekirwadde kya Covid-19, Obwakabaka bwa Buganda bwassaawo akakiiko aka Buganda Covid-19 Task Force n’ekigendererwa ky’okuyambeko ku bantu abali obubi basobole okufuna kyebalya. Ono akuutidde abavubuka okufuba okukozesa obulungi omutimbagano mu kifo ky’okumalirako obudde nga bakola ebitagasa. Ate ye minisita w’ebyobulamu mu Bwakabaka Dr. Prosperous Nankindu Kavuma akubirizza abantu okusigala ku bwerinde era banywerere ku biragiro bya Minisitule y’ebyobulamu okusobola okutangira ekirwadde kino. Olukung’aana luno lwetabiddwamu abakugu mu nsonga z’ebyobulamu mu Buganda, baminisita ba Buganda abakwatibwako obutereevu era ng’ebinaava mu lukung’aana luno byakuteekebwa mu nkola, okutaasa abantu olumbulege lwa Ssennyiga Corona.       	https://gambuuze.ug/2021/07/16/katikkiro-asabye-gavumenti-eyambe-ku-banoonyereza-eddagala-lya-covid-19/
politics	Twetaaga Federo okutaasa obutonde bw’ensi – Katikkiro Mayiga	 Kamalabyonna wa Buganda, Charles Peter Mayiga, ategeezeza nti Buganda yeetaaga enfuga eya Federo efune obuyinza okukuuma eggwanga ng’eyita mu kulwanirira obutonde bw’ensi kiyambe Uganda obutafuuka ddungu. Katikkiro Charles Peter Mayiga nga ayogerako eri Obuganda Owek. Mayiga annyonnyodde nti kumpi buli lunaku waliwo abantu abazimba amakolero mu ntobazzi, abasaanyizzaawo ebibira wamu n’okusima omusenyu mu nnyanja n’ebikolwa ebirala ebityoboola obutonde bw’ensi. “Mukama wange abantu bonna abampandiikira amabaluwa ku nsonga eno, bang’amba nti baako ky’okola naye tetulina buyinza kubonereza abo abatyoboola obutonde bw’ensi. Kye tuva tukidding’ana nti twetaaga enfuga eya Federo.” Owek. Mayiga bw’ategeezezza ku mukolo gw’okujaguza  Ameefuga ga Buganda aga 58 mu Lubiri e Mmengo, leero ku Lwokuna.Mayiga agasseeko nti abantu abasaanyaawo obutonde bw’ensi beegiriisa  awatali abagambako ate nga ne Buganda eyandibakomyeko terina buyinza era n’ayaniriza omugenyi wa Kabaka okuva mu Adhola Josephat Oketcho Chombo. Ono asiimye bannamikago olw’okukwatira awamu ne bategeka omukolo guno. Mayiga agambye nti ku lunaku lwa 8/10, Omulangira wa Bungereza, Kent lwe yazza endagaano zonna Bungereza ze yakola ne Buganda era enkeera waalwo Uganda n’efuna obwetwaze. Katikkiro annyonnyodde nti omukolo gwa bulungi bwansi ne gavumenti ez’ebitundu ezaagattibwa zirimu emiramwa mingi naye ng’ekisinga obukulu kwe kujjukira Ameefuga ga Buganda. Asabye abantu ba Buganda okutuukiriza obuvunaanyizibwa bwabwe era baleme kukkiriza ekirwadde kya Ssennyiga Corona kubalemesa kubutuukiriza. Katikkiro yeebazizza bannamawokota olw’okuwangula engabo y’essaza erisinze era n’akuutira amasaza amalala okulikoppa. Ate ye Ssaabawolereza wa Buganda, Owek. Christopher Bwanika, awozezza Olutabaalo mu maaso g’Empologoma n’ategeeza nti omutindo gw’obuweereza bw’amasaza eri abantu ba Beene gulinnye olw’ekirabo ky’essaza erisinze, okuteekebwawo. Ono oluvannyuma ayise Kayima okugenda mu maaso g’Empologoma asobole okukwasibwa ebirabo. Minisita w’obulimu n’obutonde mu Buganda, Owek. Mariam Mayanja Nkalubo, ategeezezza nti baalonze omulamwa gwa ‘Abaami n’obutonde’ omwaka guno okusobozesa abaami ba Kabaka okufaayo ku butonde era babulwanirire. Ayanjulidde Nnyinimu abamu ku bannamikago abayambyeko mu lutalo lw’okutaasa obutonde era nga bano mulimu; Naturing Uganda, Save the Planet n’abalala. Owek. Mayanja agamba nti ku mulundi guno essira balitadde ku kusimba emiti ginnansangwa. Kayima Gabriel Kabonge agambye nti ekyama kyabwe kibadde mu kukolera wamu n’abamyuka be era neyeebaza Beene olw’okusiima n’abawa obuvunaanyizibwa okulabirira essaza lye ery’e Mawokota. Omukolo gwetabiddwako abagenyi ab’enjawulo okubadde; Omulangira Joseph Kintu Wasajja, omumyuka wa Katikkiro asooka Owek. Twaha Kaawaase Kigongo, Omumyuka owookubiri owa Katikkiro Owek. Waggwa Nsibirwa, Omukubiriza w’Olukiiko lwa Buganda, Owek. Patrick Luwagga, Minisita w’amawulire Noah Kiyimba, Minisita Joseph Kawuki. Abalala kuliko; bannabyabufuzi okuli Loodimmeeya Erias Lukwago, Omubaka Muyanja Ssenyonga, Ma awamu n’abakulembeze mu gavumenti ez’ebitundu.   	https://gambuuze.ug/2020/10/08/twetaaga-federo-okutaasa-obutonde-bwensi-katikkiro-mayiga/
religion	Nnaabagereka Nagginda abaagala obufumbo abasabye okubwetegekera	    Maama Nnaabagereka Sylvia Nagginda asabye abo bonna abaagala okuyingira obufumbo okuwaayo ebiseera babutegeere era babwetegekere kiyambe ekitiibwa ky’obufumbo okuddawo era n’abaana abakulira mu maka gabwe okubaamu empeke. Bino Nnaabagereka abyogeredde Bulange e Mmengo bw’abadde atongoza enteekateeka y’abakulembeze b’ekibiina ky’abakyala ba ‘Mother’s Union’ mu Buganda ey’okusomesa abafumbo ku ngeri gyebalina okutambuzaamu amaka. “Ffe aba Mother’s Union kitukakatako okulaba nti enteekateeka y’okubuulira abaana abagenda mu bufumbo tugiteekamu amaanyi mangi ddala abaana basobole okutegeera, okwetegereza era n’okweteekerateekera ekyo kyebagendamu,. ” Nnaabagereka Nagginda bw’annyonnyodde. Nnaabagereka agamba nti ensangi zino abaagalana bangi bagenda mu bufumbo nga tebamaze kweteekateeka bulungi nga balowooza nti omukwano gwebalina gumala nebeerabira ensonga enkulu ezitambulirako obufumbo n’amaka. Maama Nnaabagereka Nagginda alaze okutya ku budde obusomesebwamu abafumbo mu kkanisa nagamba nti akadde katono nasaba kongezebweko okusobozesa abeetegekera obufumbo okwefumintiriza era baggumire mwekyo kyebagendamu kiyambe okunyweza ekitiibwa ky’obufumbo. Nnaabagereka Nagginda era simusanyufu olw’amaka agatabanguka buli lukya olw’abazadde ne bannaddiini okulemererwa okubuulirira abaana abalenzi n’abawala nga tebanaba kuyingira bufumbo kyagamba nti kyekivuddeko ekitiibwa ky’obufumbo okufa. Nnaabagereka abakyala abasibiridde entanda bulijjo okwekwata ku ssaala nga baliko okusomoozebwa kwebasanze nasanyukira enkola y’okuzza obuggya okubuulirira abafumbo ababeera bagenda okufumbirigana. Ye Owek. Nankindu agambye nti abakyala bano aba Mother’s Union bakoze emirimu egigasa ensi naddala bwekituuka ku ntambuza y’amaka wakati mu bugumiikiriza obutagambika ekiyambye okutwala eggwanga mu maaso. Minisita Nankindu agasseeko nti obwegendereza n’okwagala ebiri mu bakyala ba Mother’s Union bukoze kinene okunyweza amaka muggwanga nga balambika bannabwe ku ngeri gyebasaanye okukwatamu obufumbo ekitadde ettofaali mu nteekateeka za Buganda ez’enjawulo nga okulwanyisa akawuka ka Mukenenya. Okusinziira ku Minisita Nankindu waliwo Ttabamiruka w’ Abakyala ng’ennaku z’omwezi 13/ 05/2022 nga wakuyindira ku Imperial Royale era Nnaabagereka Sylvia Nagginda yagenda okubeera omugenyi omukulu. Omukolo guno gwatandise nakubuulira okwakulembeddwamu Faith Nakitende Luwalira ng’ono asabye abakyala okusitukiramu bakole buli kisoboka bazze eggwanga ku mulamwa kuba buli kimu kirabika nga kisobye. Nakitende era abasabye okutumbula ennono n’obuwangwa kuba bino bikola kinene okunyweza amaka n’obufumbo ebiyita mukugezesebwa akaseera kano. Akulira ekibiina kya Mother’s Union mu Buganda, Josephine Nakijoba Kasaato agamba nti baliwamu ne Nnaabagereka era bakukola buli kimu okutumbula embeera z’abakyala n’abaana okulaba nga batumbula amaka.         	https://gambuuze.ug/2022/03/30/nnaabagereka-nagginda-abaagala-obufumbo-abasabye-okubwetegekera/
health	Katikkiro Mayiga atongozza eng’oma Ggwangamujje okulwanyisa COVID-19	         Katikkiro Charles Peter Mayigaatongozzaeng’oma Ggwangamujje egenda okukubwa Abaami ba Kabakamu nteekateeka y’okukunga abantu ba Beene wonna mu Buganda okusitukiramu balwanyise ekirwadde kya Ssennyiga Corona era n’asaba Abaami okukulemberamu olutalo luno. Enteekateeka eno ebadde mu Bulange- Mmengo ku Lwokusatu era Mukuumaddamula asinzidde wano n’asaba abantu okumanya akabi akali mu bulwadde buno obwa Lumiimamawuggwe. “Kambabuulire empologoma eyatulumba ye Lumiimamawuggwe, etusensera, etulya tetulaba era tetutegedde kuba ffenna abali wano tusobola okuba nga tulina obulwadde nga tetumanyi, ayinza okuba mu ngalo, leka kwekwata mu nnyindo, mu maaso, mu mimwa. Akabi kajja tulina okutegeeza ensi nti empologoma ezze naye bwe weerwanako ogiwona naye bwe weekwata ku maaso ekulya.” Kamalabyonna Mayiga agamba nti mu buli mbeera, eggwanga lirina okusoosowaza ebyobulamu era n’asaba Abaami ba Kabaka okukulemberamu olutalo ku Lumiimamawuggwe nga Beene bwe yalagira. Okusinziira ku Katikkiro Mayiga, ekisinga okutta bantu mu bulwadde buno kwe kuba nti obulwadde buno bwetooloddwa obutamanya era abantu n’ebintu ebyandibayambye babyesammula nga balowooza nti birimu akabi. Mayiga asiimye aba Dreamline Products olw’obuyiiya mu kusaasaanya amawulire agakwata ku Sennyiga Corona kuba okuva edda obuyiiya bw’eng’oma omwali Saagalaagalamidde, Ggwangamujje n’endala, zaayambanga nnyo okutumbula embeera z’abantu n’okubakuuma. “Mu Mirembe egyayita abalya ensi baali abo abalina ffeeza ne zzaabu, ekiseera ne kijja ng’abalina amatwale nga Bungereza. Ekiseera ne kituuka nga abalina amafuta be baliwo naye batugamba nti, oyo agenda okulya ensi mu biseera eby’omu maaso y’oyo ategedde ebyempuliziganya era atambula n’okumanya.” Owek. Mayiga bw’alambuludde. Mu ngeri yeemu ku mukolo guno, Obwakabaka buyingidde mu ndagaano n’aba Dreamline Products nga ku lwa Buganda, Owek.Hajji Amisi Kakomo y’ataddeko omukono ate Kenneth Mulondo n’assaako ku lwa Dreamline Products. Minisita omubeeziow’ebyamawulire ne tekinologiya mu gavumenti eyaawakati,Owek.Joyce Nabbosa Ssebuggwawo asinzidde wano n’asaba abasomesa beegemese kisobozese okwanguyizagavumenti okukola enteekateeka z’okuggulawo amasomeroera n’asaba abantu okwekuuma ekirwadde kino. Omukungu wa Dreamline Products,Mw. Kenneth Mulondoategeezezza nti basinzidde ku bukulu bw’eng’oma ne bakkiriza nti esobola okukunga abantu okusobola okulwanyisa Ssenyiga Corona. Mu nteekateeka eno, eng’oma eno yaakukubibwa okukubiriza abantu okukola, okuteeka mu nkola ebiragiro by’abasawo ku kulwanyisa Ssenyiga coronanga mu binokuliko; okunaaba mu ngalo, okwambala obukookolo, okwewa amabanga n’ebirala.             	https://gambuuze.ug/2021/09/22/katikkiro-mayiga-atongozza-engoma-ggwangamujje-okulwanyisa-covid-19/
politics	Kkooti ejulirwamu egobye okusaba kwa Ssegiriinya ne Ssewanyana okweyimirirwa, Bannamateeka babwe ensonga bazitutte mu kkooti etaputa Ssemateeka	Kkooti ejulirwamu egobye okusaba okwassibwayo ababaka Muhammad Ssegirinya owa Kawempe North ne Allan Ssewanyana owa Makindye West, nga bawakanya ensala yómulamuzi wa kooti enkulu e Masaka, Lawrence Tweyanze, eyagaana okubayimbula ku kakalu ka kkooti. Omulamuzi Tweyanze yali yategeeza nti emisango egibavunaanibwa gya Nnaggomola era nga ababaka bano basobola okubaako engeri gyebataataaganya okunoonyereza okugenda mu maaso ku misango gino singa bayimbulwa. Abalamuzi ba kkooti ejulirwamu nga bakulembeddwamu Cheborion Barishaki bategeezezza nti abasibe bano tebaalina ddembe lya kujulira ku kugaanibwa okweyimirirwa wabula baalina kuddayo mu kkooti eyabama okweyimirirwa nebalaba oba bakkirizibwa so si kugenda mu kkooti ejulirwamu kuba tewali musango gwonna gwali gusaliddwa. Abalamuzi bano basabye oludda oluwaabi okwanguya okunnoonyereza mu musango guno bano basobole okutandika okwewozaako. Munnamateeka wa bano, Samuel Muyizzi ategeezezza nti tebagenda kupondooka okutuusa nga amateeka gateekeddwamu ekitiibwa negakola ekyo kyennyini ekyagateekesaawo kuba abali mu gavumenti bakozesa kkooti okulinyirira Ssemateeka. “Tulabye kkooti nga zikozesa amateeka agakolebwa Palamenti n’amateeka amalala okukugira eddembe ly’obuntu ery’obwebange kyokka nga lino lyamuwendo okwenkana obulamu bw’omuntu bwennyini awamu n’eddembe ly’okuwozesebwa mu bwangu era mu bwenkanya nga Ssemateeka bw’alagira,” Munnamateeka Muyizzi bw’agambye. Muyizzi ategeezezza nti kati bakuddukira mu kkooti etaputa Ssemateeka basobole okutaasa ennyingo 23 ne 28 eziwa abantu eddembe lyabwe kuba kkooti zitandise okuwuliriza bannabyabufuzi. Munnamateeka Muyizzi annyonnyodde nti ensala ya kkooti ejulirwamu gyekoze olwa leero eraze nti kiri mu mateeka era kkooti zikkirizibwa okukuumira abantu mu makomera ebbanga lyeyagala ku biragiro bya gavumenti era nawera nti kino bakukiwakanya era balage kkooti ekituufu. Ono agamba nti kati kkooti erina obuyinza okuggyako abantu eddembe lyabwe okweyimirirwa kyagamba nti si kyekyali ekigendererwa kya abantu ababaga Ssemateeka era nategeeza nti buvunaanyizibwa bwabwe okulaba nti abasibe bano abagenda okuweza omwaka mu nkomyo bafuna eddembe lyabwe eribaweebwa Ssemateeka. Mu ngeri yeemu kkooti ewozesa Bakalintalo e Kololo egaanye okukkiriza okusaba kwabwe okweyimirirwa mu mateeka oluvannyuma lw’okuddamu okukwatibwa nga bayimbuddwa, kkooti eno etegeezezza nti wadde bakwatibwa bubi naye ate mu kkomera baliyo mu mateeka.  	https://gambuuze.ug/2022/06/29/kkooti-ejulirwamu-egobye-okusaba-kwa-ssegiriinya-ne-ssewanyana-okweyimirirwa-bannamateeka-babwe-ensonga-bazitutte-mu-kkooti-etaputa-ssemateeka/
politics	NUP: Tetulina kwekalakaasa kwe tutegese nga poliisi bw’egamba	 Ekibiina kya National Unity Platform (NUP) kiwakanyizza ebya poliisi okugambanti baliko okwekalakaasa kwe bategese okuwakanya obukulembeze bwa Pulezidenti Yoweri Kaguta Museveni. Bino byayogeddwa omwogezi w’ekibiina kino, Joel Ssenyonyi mu lukung’aana lwa bannamawulire olwatudde ku kitebe ky’ekibiina e Kamwokya oluvannyuma lw’omwogezi wa poliisi, Fred Enanga okutegeeza nti baagala kutabangula ggwanga nga bayita mu kwekalakaasa. “Tewali kintu kyonna kye tukola nga kiri wabweru w’amateeka, buli kye tukola kiri mu mateeka, tukiteeka mu lwatu kuba kibeera kiri mu mateeka.” Ssenyonyi bwe yagambye. Okusinziira ku Ssenyonyi, bino babikoze kulaba nga bongerwa ku ssente z’embalirira wadde nga poliisi egamba nti amawulire gano baagafunye okuva mu nsonda zaabwe ezisinga okwesigika. “Ffe endowooza yaffe egamba nti abakulu mu poliisi n’ebitongole by’ebyokwerinda obwavu bubaluma era baliko akasente ke baagala kufuna okuva mu gavumenti naye balina okubaako ensonga gye bawaayo okufunirako ssente zino.” Ssenyonyi bwe yagasseeko. NUP egamba nti baakusigala nga basaba gavumenti eyimbule abawagizi baabwe abakyakuumirwa mu makomera nga n’abamu bakyagenda mu maaso n’okukwatibwa. “Twategedde nti bano babavunaana kulya mu nsi lukwe awamu n’emisango egyekuusa ku butakkaanya bw’ebyobufuzi. Bannamateeka baffe baatandise dda okugoberera ensonga eno.” Ssenyonyi bwe yannyonnyodde. Bano baasabidde bannaabwe abaafiiridde mu butabanguko bw’ebyobufuzi ngakyasembyeyo ye Twaha Kigozi eyafudde oluvannyuma lw’okutomerwa emmotoka. Ssenyonyiagamba nti baakusigala nga bayimiridde wamu ne famire z’abantu bano era basaba Katonda abanyige ebiwundu.           	https://gambuuze.ug/2021/11/09/nup-tetulina-kwekalakaasa-kwe-tutegese-nga-poliisi-bwegamba/
politics	Lwaki Mbidde aleseewo Mao n’awagira Kyagulanyi	  Masaka Omumyuka wa Democratic Party (DP) mu ggwanga lyonna, Fred Mukasa Mbidde, yalangiridde mu lwattu eggulo ku Mmande nti, waakuwagira Munnakibiina kya National Unity Platform, Robert Kyagulanyi Ssentamu wadde nga ne Ssenkaggale wa DP, Nobert Mao mu lwokaano mw’ali. Omubaka Fred Mukasa Mbidde Mbidde nga mu kaseera kano mubaka wa Uganda mu palamenti ya East Africa, okulangirira kino, yabadde atongoza kampeyini ze, okuvuganya ku bubaka bwa Nyendo -Mukungwe mu kibuga Masaka. Ono agamba nti batudde ne mukama we Nobert Mao n’amukkiriza awangire Kyagulanyi. “Nayogedde ne mukama wange, Nobert Mao ne musaba anzikirize noonyeze Robert Kyagulanyi Ssentamu akalulu era n’akkiriza.” Mbidde bwe yategeezezza. Wabula abatunuulizi b’ensonga bagamba nti kino kigenda kukosa ekibiina kya DP n’amaanyi gaakyo mu Masaka, kubanga Mbidde ky’ekikonge ekyokubiri okusuulawo Mao ne kigenda okuwagira Kyagulanyi. Eyasooka ye muwanika w’ekibiina era omubaka Mary Babirye Kabanda, naye eyavaayo n’alangirira okuwagira Kyagulanyi ku kifo ky’obwapulezidenti, kuba bannamasaka gwe baagala. Mbidde eyajjidde ku kkaadi ya DP era yategeezezza abawagizi be nti, Mao yamukkiriza okukozesa akabonero ka ‘People Power’ ku bipande bye ng’obukakafu nti ono ajja kunoonyeza Kyagulanyi akalulu. Ono avuganya Omubaka Mathias Mpuuga eyaakasala eddiiro okuva mu DP n’adda mu NUP era nga ye mumyuka wa Pulezidenti w’ekibiina mu Buganda, nga mu kadde kano y’akiikirira ekibuga Masaka. Tekimanyise oba nga Mbidde ne Kabanda banaayaniriza Ssenkaggale Mao ng’atuuse mu Buganda naddala mu Masaka oba era banaasigala ku Kyagulanyi nga bwe beeyamye. Abamu ku bawagizi b’ekibiina kino bagamba nti kino kyandyongera okunafuya ekibiina kino mu Buganda.    	https://gambuuze.ug/2020/11/17/lwaki-mbidde-aleseewo-mao-nawagira-kyagulanyi/
sports	Masaza Cup 2022  | Buddu, Ssingo, Buweekula n’abalala bayiseewo  okuzannya ‘Quarter Finals’	     Nnantameggwa w’empaka z’ekikopo ky’ Amasaza eky’omwaka 2021 erya Buddu, liyiseewo okugenda ku luzannya lwa ‘Quarter Finals’, abalala kuliko Buweekula, Gomba Mawokota, Ssingo, Busiro awamu ne Kyaggwe. Ttiimu zino eziwera omunaana zayiseewo oluvannyuma lw’okumala ennaku 10 namba nga zizannya mu bibinja n’ebisaawe eby’enjawulo. Ekibinja Bulange Mu kibinja kya Bulange; Buweekula yekikulembedde n’obubonero 22 oluvannyuma lw’okuwangula Butambala ggoolo 2-1. Butambala ye yasoose okuteeba ggoolo yaayo ng’eyita mu Hassan Mubiru era wano omutendesi wa Buwekula Frank Mulindwa, yaleese Shaifik Kakande okukyuusa omuzannyo. Sharafah Mukiibi yasobodde okuteeba ggoolo 2 Buwekula newangula. Ate ku kisaawe kya Kabulasoke PTC Core, aba Gomba bawangudde Kabula ggoolo 2-0 nebafuna obubonero 21 olwo nebayitawo nga bakutte kyakubiri emabega wa Buweekula. Sam Lukoye yeyateebedde Gomba Lions etendekebwa Emuron Recoba. Mu kikopo kino Kooki yawanguddwa Mawokota ggoolo 2-0. Zino zaateebeddwa Abubaker Mayanja ne Stuart Kezaala. Ekibinja Muganzirwazza  Muno mwavuddemu Busiro, Bulemeezi ne Kyaggwe okusobola okugenda ku luzannya oluddako. Busiro yasoose kuwangula Bulemeezi ggoolo 1-0 mu mupiira ogwayindidde ku kisaawe e Ssentema. Ate yo Bugerere yawanguddwa Kyaggwe 1-0 mu mupiira ogwayindidde e Luweero nga Anthony Male yeyateebedde Kyaggwe. Wabula omupiira wakati wa Busujju ne Ssese tegwazanyiddwa oluvannyuma lwa Busujju obutalabikako. Ekibinja Masengere Mu kibinja kino , Mawogola eyabadde ewaka yakubiddwa ggoolo 0-3 bannantameggwa b’ekikopo kino aba Buddu. Abateebedde Buddu kuliko Bruno Bunyaga, Ibrahim Kirya me Reagan Kirumira. Kyaddondo yalemeddwa okugenda ku mutendera oguddako oluvannyuma lw’okukubwa Ssingo ggoolo 2-1. Abateebedde Ssingo kuliko Amuli Mukasa ne Godfrey Ssemanda. E Nakasongola , Buluuli ne Buvuma bagudde maliri ggoolo 1-1. Obululu bw’ omutendera oguddako ogwa ‘Quarter Finals’ bugenda kukwatibwa nga September 7, 2022 e Bulange Mmengo.       	https://gambuuze.ug/2022/09/05/masaza-cup-2022-buddu-ssingo-buweekula-nabalala-bayiseewo-okuzannya-quarter-finals/
politics	Poliisi eyagala kuziikula Frank Ssenteza, erumiriza  aba Bobi Wine okulemesa okukebera omulambo	  Kampala Poliisi ya Uganda egenze mu kkooti okutandika ku kaweefube w’okufuna olukkusa okuziikula omulambo gwa Frank Kalibbala Ssenteza abadde omukuumi w’alina bbendera ya National Unity Platform (NUP) ku bwapulezidenti, Robert Kyagulanyi Ssentamu (Bobi Wine). Omugenzi Frank Kalibbala Ssenteza nga bwabadde afaanana Ssenteza yafiiridde mu kabenje e Busega olunaku lw’eggulo wabula ng’aba NUP nga bakulembeddwamu Bobi Wine balumiriza emmotoka y’amagye okumukoona wadde nga poliisi egamba nti ono yagudde wansi bwe yabadde abuuka ku mmotoka kwe yabadde okudda ku ndala ng’etambula. Olwaleero ku Mmande Ssenteza aziikiddwa e Masaka wakati mu miranga n’ebiwoobe wabula kati poliisi eyagala kuziikulayo mulambo gwe singa kkooti ebawa olukkusa. Mu kiwandiiko ky’efulumizza, poliisi etegeezezza nti bannakibiina kya NUP baalemesezza abasawo baayo okwekebejja omulambo okufuna ekituufu. “Nga ekitundu ku kunoonyereza ku nfa ya Frank Ssenteza abadde omukuumi wa Robert Kyagulanyi, ttiimu yaffe esanze okusoomoozebwa oluvannyuma lw’omulambo gwa Ssenteza okuziikibwa ku luguudo lwe Villa nga poliisi teyeekebezze mulambo,” Ekiwandiiko ekivudde mu poliisi bwe kisomye. “Eggulo nga 27/12/2020, eddwaliro lye Lubaga lyawaddewo alipoota ekwata ku nfa y’omugenzi eri abooluganda ne bannakibiina kya NUP okubitwala e Mulago, basobole okuzuula ekyamusse. Ebyembi bano baagenze bugenzi ku kitebe kyabwe e Kamwokya we baakumye olumbe oluvannyuma omulambo ne gutwalibwa ku butaka okuziikibwa.” Ekiwandiiko bwe kiraze. “Twayogerezeganyizza n’abenganda okuli Maj.Gen Elly Kayanja ne batuwa olukkusa okukebera omulambo e Masaka. Abakugu baffe ne balinnya ennyonyi okusobola okutuuka e Masaka mu budde beekebejje omulambo n’abasawo bafamire okuzuula ekituufu ekyamusse wamu n’ebisago bye yafunye,” Poliisi bw’erumiriza. Poliisi egamba nti wadde famire y’omugenzi yabadde ekkiriza, bannakibiina kya NUP baagaanye ne babalemesa okukebera omulambo era ne bagenda mu maaso n’okuguziika. Bano bagamba nti enneeyisa y’abawagizi ba NUP yabadde mbi era nga olw’ensonga batandise kaweefube w’okufuna ekiragiro kya kkooti ebakkirize okuziikula omugenzi bazuule ekituufu ekyamusse. Poliisi egamba nti wano abakugu baayo bajja kuba bafunye omukisa okumaliriza okunoonyereza kwe/baliko mu nsonga eno .    	https://gambuuze.ug/2020/12/28/poliisi-eyagala-kuziikula-frank-ssenteza-erumiriza-aba-bobi-wine-okulemesa-okukebera-omulambo/
politics	Bobi Wine aggyeeyo omusango mu kkooti ensukkulumu	  Kamwokya Akulira ekibiina kya National Unity Platform (NUP), Mr Robert Kyagulanyi aka Bobi Wine, awadde bannamateeka be ekiragiro okuggyayo omusango mu kkooti ensukkulumu gwe yali awaabye ng’awakanya obuwanguzi bwa pulezidenti Yoweri Kaguta Museveni mu kalulu akaakubwa nga January 14, 2021. Omubaka Robert Kyagulanyi Ssentamu “ Tuggyeeyo omusango mu kkooti naye ate tetugenda kukozesa bikolwa byaffujjo. Tusazeewo okuggyayo omusango mu kkooti ya Mw. Owiny Dollo.” Bw’atyo Kyagulanyi bw’ategezeezezza bannamawulire bakung’aanidde ku kitebe ky’ekibiina e Kamwokya. Kino kiddiridde abawawaabirwa okuli; Pulezidenti Yoweri Musevenim akakiiko k’ebyokulonda wamu ne Ssaabawolereza wa gavumenti, okuteekayo okwewozaako kwabwe mu bujulizi obuwerera ddala 185 okwanukula ensonga 53 Kyagulanyi ze yali asinziddeko okuwakanya obuwanguzi bwa Museveni. Bannamateeka ba National Resistance Movement (NRM) baavuddeyo ne balabula Kyagulanyi obutaggyayo musango nga bwanaakikola ajja kubaliyirira ssente eziwerera ddala. Akulira eby’amateeka mu NRM, Oscar Kihika, yagambye nti bajja kusaba Kyagulanyi okusasula ssente zonna ezisaasaanyiziddwa mu musango wamu n’obudde bwabwe. “Kansuubire bannamateeka ba Kyagulanyi banaawa omuntu waabwe amagezi obutaggyayo musango. Kuba waliwo ebintu ebirina okukigoberera. Bwe biba nga bye yayogedde abitegeeza, alina okukimanya nti si kintu kyangu.” Bw’atyo Kihika bwe yagambye. Kihika yannyonnyodde nti singa aggyayo omusango alina okukimanya nti alina okuliyirira bannamateeka baffe olw’obudde n’okubamalira ebiseera. Kino kizzeewo oluvannyuma lwa Ssaabalamuzi n’abalamuzi abalala babiri okugaana okuva mu musango guno nga Kyagulanyi bwe yali asabye. Munnamateeka wa Kyagulanyi, Anthony Wameli, akakasizza nga Kyagulanyi bw’ali omwetegefu okusasula singa omusango anaaba aguggyeeyo. Wabula ye Kyagulanyi ategeezezza bannamawulire nti mwetegefu n’okusinga aba NRM kye balowooza kuba baasasula dda ekisingako ng’okuva akalulu lwe kaatandika, abantu be bazze battibwa era teri muwendo guyinza kusinga bulamu bw’abantu.    	https://gambuuze.ug/2021/02/22/bobi-wine-aggyeeyo-omusango-mu-kkooti-ensukkulumu/
politics	Kamalabyona Mayiga asabye abakulembeze okutambulira ku mateeka	  Katikkiro Charles Peter Mayiga, asabyeabakulembeze bulijjo okugoberera enfuga y’amateeka bw’eba baagala abantu okubeesiga era kiyambe n’ensi okukulaakulana. Bino Kamalabyonna Mayiga abyogeredde mu nsisinkano gy’abaddemu n’omubaka wa Pulezidenti mu Kampala, Hudu Hussein awamu n’abamyuka be mu divizoni y’e Lubaga, Makindye ne Kawempe ku Lwokusatu mu Bulange e Mmengo. Owek. Mayiga abasabye babeere benkanya eri abantu bonna be bakoleramu awatali kusosola mu ddiini, mawanga oba ekibiina ky’ebyobufuzikubanga ebyobufuzi byanguwa nnyo okutabangula abantu. Abakulu bano, Katikkiro Mayiga abasabye okusitula obukugu bw’abasirikale batandike emirimu okugikola mu bukugu, kiyambe okutereeza enkolagana yaabwe n’abantu kuba bano be bakolereramu ebbanga lyonna era kino kyakuyamba okunyweza obutebekevu mu ggwanga. Ono era alaze ng’Obwakabaka bwe bwetegese okukola enteekateeka etwaliramu abavubuka abali ku nguudo bafunirwe eky’okukola, baleme kufuuka bamutawaana olw’okubulwa kye bakola kuba kizuuliddwa nga bano basinga mu bitundu bya Buganda. Mu kwogera kwe,RCC wa Kampala, Hudu Hussein asabye Obwakabaka okubaako enteekateeka z’enkulaakulana okukumaakuma abavubuka naddala abo abatalina mirimu kiyambeko okukendeeza ku bikolwa by’obumenyi bw’amateeka. Ate ye RCC wa Lubaga, AndersonBulola ategeezezza nti nga gavumenti yaawakati beetefuteefu okukulaganira wamu n’Obwakabaka mu buli nteekateeka era wano asabye abakulembeze mu gavumenti ya Beene okukolaganira wamu nabo okulaba nga Buganda edda ku ntikko n’eggwanga okutwaliza awamu. Abakulembezeabalala abakiise embuga beebazizza Obwakabaka olw’enteekateeka ze buteekawo okutumbula embeera z’abantu okuli ebyobulamu ebyenjigiriza n’ebintu ebirala. Ensisinkano yeetabiddwamu Ssaabawolereza w’Obwakabaka, Owek. Christopher Bwanika.   	https://gambuuze.ug/2021/12/08/kamalabyona-mayiga-asabye-abakulembeze-okutambulira-ku-mateeka/
sports	Akakiiko akategeka emipiira gy’Amasaza katandise okulambula ebisaawe	Olukiiko oluddukanya eza Masaza ga Buganda, enkya ya leero lutandiise okulambula ebisaawe, ebigenda okweyambisibwa sizoni eno, nga lutandikidde mu kisaawe kya Masaka Recreation Ground e Buddu. Abakulu nga bakulembeddwamu, Ssentebe Sulaiman Ssejjengo, bagamba nti kino kikoleddwa okusobola okukuuma omutindo gw’empaka zino era mukulambula kuno lubadde wamu n’abakulira eby’okwerinda mu Buganda n’ebitongole ebikwatibwako okuli Majestic Brands. “Enkya ya leero tutandise okulambula ebisaawe era tutandikidde Buddu ewagenda okuggulibwawo empaka era tujja kulambula ebisaawe 18 era tusuubira okusanga ebisaawe ebiteeketeeke obulungi nga bijja mu mutindo gw’empaka zino,” Omuk. Sulaiman Ssejjengo bw’agambye. Ono annyonnyodde nti basuubira okusanga ebisaawe bino nga birina webigenda okutuuza abawagizi mu mitendera egy’enjawulo era baagala okulaba ng’ebyokwerinda ku bisaawe bino nabyo biteereddwako omulaka okusobola okuzannya emipiira gino mu mirembe.  Bano era bakulambula abazannyi b’Amasaza webasuzibwa okusobola okulaba nti wakwatagana n’embeera erwanyisa ekirwadde ki COVID-19 era buli kisaawe kisuubirwa okubaako ekifo abazze okulaba omupiira webayinza okukyamira. Okusinziira ku Mukungu Ssejjengo emipiira egigenda okuzannyirwa ku buli kisaawe gyeyongeddeko nga kati balina okulaba nga ttiimu ez’enjawulo zirina ebisaawe ebisobola okumaakuma abawagizi awamu n’abazannyi. Ekikopo ky’omwaka guno kisuubirwa okuggulwawo nga 25 omwezi ogwa June 2022 ku kisaawe kya Masaka Recreational Grounds era nga Nnyinimu Ssaabasajja Kabaka Ronald Muwenda Mutebi II yasuubirwa okuziggulawo.       	https://gambuuze.ug/2022/06/16/akakiiko-akategeka-emipiira-gyamasaza-katandise-okulambula-ebisaawe/
health	Bannabuddu baweze okulwanyisa Mukenenya	  Buddu Abantu ba Kabaka mu ssaza ly’e Buddu baweze okukola buli kisoboka basobole okulwanyisa ekirwadde kya Mukenenya mu kitundu kyabwe. Bano kino baakikoze wakati ng’Obuganda bwetegekera amazaalibwa ga Kabaka age 66 nga 13/4/2021, era wano abavubuka baasomeseddwa ku kirwadde kino ku byoto ebyenjawulo abyakumiddwa okwetoloola amagombolola 29 agakola essaza Buddu. Abakugu ab’enjawulo baasomeseddwa ensonga eziviirako okusaasaana kw’ekirwadde kya Siriimu nga beesigama ku mulamwa gw’okulwanyisa Siriimu ng’abasajja be basaale. Mu Mutuba 6 Katwe -Buddu, olunaku lw’eggulo nga 10/4/2021 bakojja ne bassenga nga bakulembeddwamu Walukagga Joseph  Ssaabawaali Mutuba 6, baasomesezza ku nsonga nnyingi omuli abantu obutabeera bagunjufu nga bwe kittattanye empisa mu bantu naddala abasomyeko. Abamu ku bavubuka abeetabye ku kyoto kino baakubaganyizza ebirowoozo ku ngeri abazadde we balina okukwatamu abaana naddala ku nkozesa y’essimu, baleme kwonooneka, nga bwekiba tekikoleddwa abaana bayingira mu bikolwa ebiviirako bo okusaasaana kwa Ssiriimu. Ye eyakiikiridde Ppookino Jude Muleke nga ye Ssempira Levicatus atwala ebyenjigiriza mu Buddu, yakuutidde abakyali abato okwekuuma ate abakuze okuba abeesigwa oba okukozesa obupiira basobole okwewala Mukenenya. Yo mu Mutuba 10 e Kyamuliibwa-Kalungu, abantu bangi abaasomesezza omuli n’abasawo okuva mu Medical Research Centre (MRC) wabula ng’eno abavubuka abalenzi tebajjumbidde.  Omumyuka wa Ppookino II, Painento Yiga, yasinzidde eno n’asaba abazadde obutapeeka baana kufumbirwa nakuwasa nga bamaze okusoma ate nga mu nnono za Buganda, abazadde be bayina okulabira abaana, bannaabwe. Era ng’abazadde bwe batayambako baana mu nsonga zino, abaana bajja kutomera.      	https://gambuuze.ug/2021/04/12/bannabuddu-baweze-okulwanyisa-mukenenya/
politics	Museveni: Eyatandise okwekalaasa ajja tubendegera	  Kampala Pulezidenti Yoweri Kaguta Museveni alabudde abantu abeekalakaasa nga bawakanya okukwatibwa kw’Omubaka era eyeesimbyewo ku kkaadi y’ekibiina kya National Unity Platform (NUP), Robert Kyagulanyi ssentamu (Bobi Wine), nti tebagenda kubaganya.  Kino kiddiridde Poliisi okukwata n’eggalira Kyagulanyi e Nalufenya mu Jinja ku bigambibwa nti yamenye ebiragiro bya Ssennyiga Corona. Oluvannyuma lw’amawulire okuwulira nti yabadde akwatiddwa abantu mu bitundu by’eggwanga ebyenjawulo naddala mu bibuga batandise okwekalakaasa era okukkakkana ng’abantu abawera 7 we butuukidde olwaleero nga bafiiridde mu buvuyo buno, obuyingidde olunaku olwokubiri. Bw’abadde ayogerako eri bannakibiina kye ekya National Resistance Movement (NRM) mu Kotido olwaleero, Museveni agambye nti gavumenti ye tegenda kukkiriza beekalakaasa mu ngeri y’ekiyaaye n’ategeeza nti bajja kukolwako. “Batandise okutulwanyisa naye ate okulwana tukumanyi bulungi. Oyo yenna eyatandise kino agenda kukyejjusa. Obumu ku bubinja buno bukozesebwa abagwira abatayagala mirembe giri mu Uganda naye bajja kufuna kye banoonya.” Museveni abadde tasalikako musale bw’agambye. Museveni annyonnyodde nti waliwo abalabiddwako nga batulugunya abantu ababadde mu langi za NRM naye mu bwangu bagenda kukimanya nti bannakibiina kino tebazanyirwako. Ono agamba nti ebiragiro byateekebwawo okusobola okutaasa abantu ekirwadde kya Ssennyiga Corona era n’ategeeza nti kibeera kya busiru abamu ku bannayuganda okubiziimuula. Obukambwe obuli mu bigambo bya Pulezidenti era nga ye muduumizi w’ebitongole by’ebyokwerinda eby’oku ntikko, bulaga nti gavumenti yaakukola buli kimu okulaba ng’ezza embeera mu nteeko. Bino we bijjidde ng’abamu ku bannakibiina kya NUP abaakwatiddwa awamu ne Kyagulanyi, baamaze dda okusimbibwa mu kkooti e Iganga okuwerennemba n’emisango egibagguddwako.    	https://gambuuze.ug/2020/11/19/museveni-eyatandise-okwekalaasa-ajja-tubendegera/
health	Bannayuganda basabiddwa okwettanira okugaba omusaayi	  Bannayuganda basabiddwa okwettanira enteekateeka zonna ezigendereddwamu okukung’aanya omusaayi kisobozese okutaasa obulamu bwabo abagwetaaga. Okusaba kuno kukoleddwa Ssenkulu wa Kabaka Foundation Omuk. Eddie Kaggwa Ndaggala e Ssentema Busiro bw’abadde n’ab’ekitongole kya Redcross ne Uganda Blood Transfusion Services mu kubangula abaami ba Kabaka ku nteekateeka y’okugaba omusaayi mu ssaza lino. Omuk. Ndaggala agamba nti nga omukulembeze Kabaka gweyakwasa obuvunanyizibwa ku kujjanjaba n’okulondoola obulamu bw’ abantube afunye okutya nti singa bannayuganda naddala mu Buganda tebavaayo kuwaayo musaayi omuwendo gw’abantu abafa olw’omusaayi gwandyeyonera bwatyo nabasaba okujJumbira enteekateeka y’okuwaayo omusaayi. Omuk. Ndagala annyonnyodde nti omuwendo gw’abantu abagaba omusaayi bakenderedde ddala ekyongedde omuwendo gw’abantu abafa olw’ebbula ly’omusaayi. Ono asinzidde wano nayanjulira abantu b’Omutanda enteekateeka ya Beene egendereddwamu okutumbula eby’obulamu nga muno mulimu okuzimbira abantu b’omumugotteko amalwaliro n’amasomero kiyambe okutumbula embeera zaabwe. Omukungu okuva mu Redcross, Esther Namayanja alambuliridde abaami ba Kabaka ebisaanyizo by’omuntu alina omugaba omusaayi era nebyo byalina okugoberera. Omumyuka wa Ssebwana Vincent Kayongo yeeyamye okukunga abantu ba Kabaka mu kitundu kino bajjumbire enteekateeka eno basobole okutaasa obulamu. Ate omukungu w’ekitongole kya Uganda Blood Transfusion Services Sam Wante yeebazizza Obwakabaka olw’okufaayo ennyo okutumbula eby’obulamu nga bayita mu nteekateeka ez’enjawulo. Enteekateeka yo’kukunganya omusaayi egenda kubuna amasaza gonna agakola Obwakabaka bwa Buganda nga yakutandikira mu ssaza Buddu nga ennaku z’omweezi 6 omwezi ogujja omwaka guno nga eno egenda kumalirayo ddala sabiiti namba.              	https://gambuuze.ug/2021/08/19/bannayuganda-basabiddwa-okwettanira-okugaba-omusaayi-2/
politics	Omuntu bw’alwa mu buyinza aba takyalaba bikyamu – Owek. Mugumbule	 Omukubiriza w’Olukiiko lwa Buganda, Owek. Patrick Luwaga Mugumbule, ategeezezza nti ekimu ku bintu ebivuddeko ebikolwa by’okuwamba abantu, okubatulugunya n’okulinnyirira eddembe ly’abantu, be bakulembeze abalemera mu buyinza ne batayagala kuwaayo. Owek. Patrick Luwaga Mugumbule “Janan ekyamuttisa kuba Amin yayagala okulemera mu bukulembeze, kwe kugamba gye weeyongera, ebibi bingi bibeerawo, abalala ne babisongako ate nga ggwe tokyabiraba. Ggwe bw’oba tokyalaba kibi ekyo vvaawo omulala addewo kuba kitegeeza nti oluddewo.” Omukubiriza Mugumbule bw’annyonnyodde. Okuwabula bino, Owek. Mugumbule akuwadde asinziira ku mukutu gwa BBS Terefayina bw’abadde alambika ku buvunaanyizibwa n’obukulu bw’Olukiiko lwa Buganda wamu n’obulamu bwa Janan Luwum ku makya ga leero. Ono awadde eky’okulabirako ky’eggwanga lya Kenya nga bano olwatereeza ekizibu ky’okukyusa obukulembeze, basobodde okutandika okukulaakulana. Owek. Mugumbule agamba nti ensonga eno terina kukoma kuwandiikibwa mu Ssemateeka nga bwekiri e Uganda naye alina okugobererwa wamu n’okussibwamu ekitiibwa okukendeeza ku bizibu ebiri mu ggwanga. “Singa wabaawo omukulembeze ajja n’agamba nti emyaka giigino etaano bwe ginaawera nze nga nvaawo omulala ng’addawo, tewali nsonga lwaki abalala bandiyaayaanye okuggyako omukulembeze aliko.” Owek. Mugumbule bw’alabudde. Owek. Luwaga agambye wadde entebe ewooma ng’eyali Pulezidenti Godfrey Binaisa bwe yagamba, naye entebe y’emu esobola okutung’ununa singa omuntu agiremerako. “Singa omukulembeze abeera ow’enjawulo n’ajja mu nsi yattu Uganda, yandibadde atereeza ensonga y’okukyusa obukulembeze. Obuzibu obuli mu Uganda tewali bulala singa wabaawo omukulembeze azze n’agamba nti emyaka giigino ettaano bwe ginaawera nga nvaawo, tewandibadde bamusindiikiriza.Owek. Mugambule bw’akkaatirizza Owek. Mugumbule agamba nti obuzibu bw’ebiriwo buva kukulemererwa kukyusa bukulembeze okuva ku mukulembeze omu okudda ku mulala Ono alambuludde ku buvunaanyizibwa kw’Omukubiriza w’Olukiiko okuviira ddala ku mulembe gwa Kabaka Kintu era nga gwesigamiziddwa ku nnono wamu n’enkulaakulana era ebisalibwawo byonna mu nsi Buganda okuva edda bitambulira ku lukiiko luno. Okusinziira ku Owek. Mugumbule agamba nti olukiiko lwa Buganda terulina ludda luwakanya era obuvunaanyizibwa bw’Omukubiriza w’Olukiiko kwe kulambika ku nteesa y’abakiise ab’enjawulo ku nsonga enkulu era balina amateeka amawandiike agagobererwa era lulina obukiiko obw’enjawulo obumulungula ensonga. Ono agasseeko nti oluvannyuma lw’okuteesa, ebirowoozo byonna biweerezebwa ewa Ssaabasajja Kabaka n’ayongera okulung’amya ku nsonga ez’enjawulo.   	https://gambuuze.ug/2021/02/17/omuntu-bwalwa-mu-buyinza-aba-takyalaba-bikyamu-owek-mugumbule/
politics	Eby’okuwamba abantu mubiggyeemu eby’obufuzi, mubayimbule – Kkangaawo Mulondo	 Bya Ssemakula Bulemeezi Omwami wa Ssaabasajja Kabaka atwala essaza Bulemeezi, Kkangaawo Ronald Mulondo, asabye gavumenti okuggya eby’obufuzi mu nsonga z’abantu abawambibwa wasobole okubaawo obwenkanya eri abantu bano. Abamu ku bakulembeze abeetabye mu nsisinkano eno Kkangaawo Mulondo ayagala abakwate basimbibwe mu kkooti eziragirwa mu mateeka mu kifo ky’okubakuumira mu bifo ebitamanyiddwa ekirinnyirira eddembe lyabwe. “Tetuwakanya muntu mumenyi w’amateeka kukwatibwa naye tugamba nti omuntu bwakwatibwa ng’alina etteeka ly’amenya, atwalibwe avunaanibwe mu kifo ekimanyiddwa obulungi era aweebwe ekibonerezo ng’amateeka bwegalagira.” Kkangaawo Mulondo bwe yasabye. Kkangaawo yagasseeko nti akadde katuuse bakolere wamu nga bannabulemeezi era babeeko ekintu eky’enkizo kye bamanyibwako, okusobola okutwala essaza lino mu maaso. Kkangaawo Ronald Mulondo Okusinziira ku Kkangaawo Mulondo, mu nsisinkano eno bakubaganyizza ebirowoozo ku by’obulamu, ebyenjigiriza n’ensonga endala zonna n’ekigendererwa ky’okukyusa embeera z’abantu ba Kabaka mu kitundu kino. Ono yabasabye okwegattira awamu awatali kusososola mu nzikiriza za byabufuzi, basobole okukyusa ekitundu kyabwe era bakkaatirize eddoboozi eryawamu. Bo abeetabye mu nsisinkano eno okuli; Omubaka Ssekabira Dennis owa Katikamu North n’owa Katikamu South Hassan Kirumira, bagambye nti ebikolobero bingi ebigenda maaso mu ggwanga nga byonna byetaaga okulwanyisibwa awatali kubiyingizaamu byabufuzi. Ate ye omubaka omulonde owa Nakaseke Central, Allan Mayanja Ssebunnya, yategeezezza nti ekiseera kino kyakusitula abantu b’e Bulemeezi abasembayo wansi awatali kusosola. Abakulembeze bano era baasiimye Kkangaawo olw’ensisinkano eno bwebatyo ne beeyama okutwala Bulemeezi ku ntikko.    	https://gambuuze.ug/2021/03/23/ebyokuwamba-abantu-mubiggyeemu-ebyobufuzi-mubayimbule-kkangaawo-mulondo/
politics	Mmeeya Namayanja alonze omumyuka we nebagenda okukola nabo	 Mmeeya omulonde owa Masaka City, Florence Namayanja alonze omumyuka we wamu n’olukiiko lwagenda okutambuza nalwo emirimu okusobola okutumbula eby’enkulaakulana mu Masaka. Olukiiko luno alulondedde mu lutuula lwa kkanso olusoose olutudde ku Maria Flo Hotel mu Masaka era wano alaze nga bwebatandise edda okusomoozebwa olw’obutabeera nakitebe webalina kukolera mirimu wabula n’agumya bannamasaka nti bajja kubaweereza mu mbeera yonna. Mmeeya Namayanja alonze akakiiko k’abantu bataano bagenda okukola nabo emirimu n’omumyuka we era nebeyama obutajuza bannamasaka. Ku balondeddwa kuliko; Kkansala Achilles Mawanda owa NUP akikirira Mukungwe yeyalondeddwa Namayanja ku ky’omumyuka wa Mmeeya, Nansubuga Rossette owa NRM akikirira abavubuka yeyalondeddwa ku kifo ky’ ekikula ky’abantu, Tom Luyombya owa NUP akikirira Nyendo yeyalondeddwa ku kifo ky’ebyensimbi ate Nabukenya Jane Francis owa NUP akikirira Kabonera yeyalondeddwa kuky’okukulira eby’enkulakulana Mmeeya Namayanja ategeezezza nti ekifo ky’akulira akakiiko akalina okulondoola eby’emirimu mu kibuga asoose ku gyesigaliza nga bwalondoola empeereza y’olukiiko luno lwalonze. Namayanja ategezezezza nti mu kiseera kino tebalina webakolera mirimu kuba kkanso webadde etuula wakayanirwa omuntu omu agamba nti yagulawo. “Nasanga mmeeya bamugobye mu woofiisi era ekiwandiko nkirina era nti ekizimbe tulina okukivaamu nesaagala kugenda kunsika ngoye nga nwana byesitegera. Mukiseera kino nkolera waka era njagala city elowooze ku kuzimba ekitebe wabula nsoose okusaba ttawuni Kkiraaka anoonye ekifo eky’enkalakkalirira kyetusobola okupangisa,” Mmeeya Namayanja bw’agambye. Kkansala Mawanda kulwa banne asabye abalondeddwa okukola ennyo baweereze bannamasaka era bakwatagane ne mmeeya okusobola okutuusa Masaka ku ntikko.      	https://gambuuze.ug/2021/05/27/mmeeya-namayanja-alonze-omumyuka-we-nebagenda-okukola-nabo/
business	KCCA esattuludde obukulembeze bw’obutale	  Kampala Minisita wa Kampala n’emiriraano, asazizzaamu obukulembeze bw’obutale ne Lufula bwonna mu kibuga Kampala obuli wansi w’ekitongole kya Kampala Capital City Authority (KCCA). Minisita Amongi nga ayogerako eri bannamawulire Ekiragiro kino kiweereddwa Minisita wa Kampala, Betty Amongi, leero ku Mmande, bw’abadde ayogerako ne bannamawulire. Okusinziira ku Minisita Amongi kino bakikoze okuteeka mu nkola ekiragiro kya Pulezidenti Museveni kye yafulumya nga 25/09/2020, mwe yalagira obukulembeze bw’obutale bwonna okusuulibwa ku bigambibwa nti buno bwali bubba abasuubuzi. Yalagira era wategekebwewo okulonda okuggya mu butale bwonna obwa gavumenti obuli mu Kampala. Minisita Amongi agambye nti kino kyaddirira abasuubuzi abakolera mu butale ne Lufula okwekubira enduulu ewa Pulezidenti nga bagamba nti ensimbi ezaali zibasoloozebwako zaali nnyingi, ekintu ekibafiiriza n’okubaleetera okukolera mu mabanja kuba basasula amasannyalaze, eza kaabuyonjo wamu n’ensimbi endala. “Obukulembeze bw’ebibiina ebyenjawulo bwawamba obukulembeze bw’obutale nebutandika okunyigiriza abasuubuzi ate ng’obutale buno bwaweebwa abasuubuzi bonna mu butale buno.” Minisita Amongi bw’ategeezezza. Obukulembeze bw’abasuubuzi obukadde bugambibwa okunyunyunta abasuubuzi wamu n’okulemwa okutegeka okulonda okw’amazima. Minisita Amongi agasseeko nti bataddewo akakiiko akataba minisitule ez’enjawulo okuli; Minisitule y’ebyobusuubuzi, Minisitule ya Kampala, ne Minisitule ya gavumenti ez’ebitundu, okulaba nga balung’amya obukulembeze bw’obutale. Mu kiragiro ekipya, KCCA yeddiza obukulembeze bw’obutale era ng’egenda kuteekayo ttiimu ezigenda okuddukanya obutale buno. Ttiimu zino zigenda kubeera n’enkalala z’abasuubuzi bonna abakolera mu butale ne Lufula era basasule ensimbi z’amazzi n’amasannyalaze awamu ne Kasasiro abasuubuzi, basobole okweyagalira mu butale bwabwe. Bano era baweereddwa omulimu okukung’aanya ssente ezaateekebwawo mu mateeka abasuubuzi ze bateekeddwa okusasula.    	https://gambuuze.ug/2020/11/09/kcca-esattuludde-obukulembeze-bwobutale/
health	Basabye Palamenti erowooze ku nsimbi eziteekebwa mu by’obulamu	 Abantu ab’enjawulo abeetabye mu nteekateeka y’okugaba omusaayi eyindira mu ssaza lye Bulemeezi mu ggombolola ye Butuntumula, Mumyukansege, Katikamu n’awalala basabye ababaka mu lukiiko lw’eggwanga olukulu okufaayo ku nsimbi eziteekebwa mu by’obulamu okusobola okubitereeza. Bano nga bakulembeddwamu Ssenkulu wa Kabaka Foundation, Omuk. Eddie Kaggwa Ndagala bategeezezza nti ensimbi eziyisibwa mu mbalirira y’eggwanga zikyali ntono era tezirina kyamanyi kyezisobola kukola kutereeza byabulamu.  “Bajeti bwetuuka nebagamba nti Minisitule y’ebyobulamu bagisaze ssente, ey’ebyenjigiriza bagisaze, ey’ebyobulamu n’ebyobulimi bagisaze, wabula ey’ebyokwerinda bagyongedde ssente n’enguudo zetutalaba zikolebwa. Obukuumi tubwetaaga naye onakuuma otya abantu abatali balamu,” Omuk. Ndagala bwe yategeezezza Eyakuliddemu okugaba omusaayi e Bulemeezi, Msgr Francis Xavier Mpanga akuuma entebe y’ ow’essaza lya Ekleziya erya Kasana Luweero yeebazizza Ssaabasajja Kabaka Ronald Muwenda Mutebi olw’okulengera ewala natandika enteekateeka eno okusobola okutaasa abantu be. Enteekateeka eno, yajjumbiddwa ababaka ab’enjawulo okuli omukyala ow’ekitundu kino Brenda Nabukenya, owa Katikamu North Dennis Ssekabira nowa Bamunaanika Robert Ssekitoleko.  Bano bategeezezza nti bagenda nti bakukunga bannabwe okulaba nti ensimbi eziteekebwa mu by’obulamu zongerwako. Omwami wa Kabaka atwala e Ssaza Bulemeezi Kkangaawo Omulangira Ronald Mulondo yasinzidde wano nasaba Bannabulemeezi okuvaayo mu bungi bawagira enteekateeka eno bateekewo okuvuganya okwamanyi okusobola okunywa mu mu masaza amalala akendo. Omukungu okuva mu kitongole kya Uganda Blood Transfusion Services, Samuel Wante ne Sarah Mutegombwa owa Red Cross baweze okutwala enteekateeka eno mu maaso. Enteekateeka eno yakayindira mu masaza 5 okuli; Buddu, Busiro, Singo, Kyaddondo ne Kyaggwe nga yakutambula okutuuka ku Lwokutaano lwa sabiiti eno nga 25 April.         	https://gambuuze.ug/2022/04/26/basabye-palamenti-erowooze-ku-nsimbi-eziteekebwa-mu-byobulamu/
religion	Ssaabalabirizi omulonde asisinkanye Katikkiro wa Buganda	 Katikkiro wa Buganda nga ali wamu ne Ssaabalabirizi omulonde ow’Ekkanisa ya Uganda Rt. Rev.Dr. Stephen Kazimba Mugalu ku Bulange.  Ssaabalabirizi w’ekkanisa ya Uganda omulonde, Rt. Rev.Dr. Stephen Kazimba Mugalu asisinkanye Katikkiro wamu ne Kabineeti ya Ssaabasajja Kabaka ku Bulange.Ensonga y’ensisinkano eno kwekukomawo ku butaka okulaba nga anyweza enkolagana y’Ekkanisa n’obwakabaka mu buvunaanyizibwa bwe obuggya obwamukwasiddwa nga Ssaabalabirizi wa Kanisa ya Uganda.Ssaabalabirizi Kazimba agamba abadde ateekwa okudda embuga kubanga enjiri gyebasomesa abantu yatandikira ku Ssekabaka Muteesa 1 bweyateeka omukono ku bbaluwaeyakkiriza abaminsane okujja okubuulira enjiri yaabwe. Katikkiro Charles Peter Mayiga munsisinkano eno yebaziza nnyo Ssaabalabirizi olw’obuteerabira nsibuko ye era nagamba nti kisanyusa era kiwa essuubi okulaba nga eddiini n’obwakabaka gyebikoma okutambulira awamu gyebijja okukoma okudda ku ntiko.Katikkiro agasseeko nti Ssaabalabirizi Kazimba ye mukuristo atuukiridde kuba nga alina okwagala eri abantu, ayagala Ekika kye ekye Mpindi, era yenyingira mu nteekateeka z’obwakabaka. Ensisinkano eno yetabiddwamu ba minisita ba Kabaka okuli Omumyuka wa Katikkiro ow’okubiri era Minisita w’ebyensimbi Owek Robert Waggwa Nsibirwa, Omukubiriza w’olukiiko lwa Buganda Owek Patrick Luwagga Mugumbule, Minisita w’amawulire, Lukiiko, Kabineeti,Abagenyi Era Omwogezi w’obwakabaka Owek Noah Kiyimba, Minisita w’abavubuka emizannyo n’okwewummuzaamu Owek Henry Sekabembe Kiberu, Minisita omubeezi ow’ebyobulimi n’obwegassi Owek Hajji Amis Kakomo Ssaabalabirizi awerekeddwako, Omuwandiisi wobulabirizi Rev. Canon Rocky James Ssendegeya, Omukubiriza wabakuristaayo mu bulabirizi Norah Mbabazi, n’omukungu John Fred Kiyimba Freeman.  kinajjukirwa nti nga 28th August 2019, Rt. Rev.Dr. Stephen Kazimba Mugalu yalondebwa ku bwa Ssaabalabirizi w’Ekanisa ya Uganda ow’omwenda (9) era nga agenda kuddira Ssaabalabirizi Stanley Ntagali mu bigere. Rt. Rev.Dr. Stephen Kazimba Mugalu abadde Bishop owa Mityana Diocese era asuubirwa okutuuzibwa nga Ssaabalabirizi omujjuvu nga 1st March 2020.    	https://gambuuze.ug/2019/09/19/ssaabalabirizi-omulonde-asisinkanye-katikkiro-wa-buganda/
politics	Museveni alagidde  Kadaga ne Oulanyah bayimirize kkampeyini z’Obwasipiika	  Kampala Ssentebe w’ekibiina kya National Resistance Movement (NRM), Yoweri Kaguta Museveni, alagidde bannakibiina abavuganya ku kifo ky’Obwasipiika bwa Palamenti okuyimiriza kkampeyini zaabwe kuba zitaatagana ekifaananyi ky’ekibiina.  Sipiika Kadaga n’Omumyuka we Jacob Oulanyah Pulezidenti Museveni ekiragiro kino yakiyisizza olunaku lw’eggulo bwe yabadde asisinkanye abavuganya okuli Sipiika Jacob Oulanyah ne Rebecca Kadaga mu maka g’Obwapulezidenti.  Kino kyaddiridde enkambi zombi okwemetta enziro wamu n’okweyogerera amafuukule. Ensisinkano eno era yeetabiddwamu abavuganya ku bumyuka bwa Sipiika okuli; Robina Rwakoojo, Anita Among, Oboth Oboth ne Thomas Tayeebwa. Kigambibwa nti oluvannyuma lwa Sipiika Kadaga ne Oulanyah buli omu okuwaayo ensonga ze, Pulezidenti Museveni yabasabye okuyimiriza kkampeyini. Bano bakkiriziganyiza okugoberera amateeka agalambika ennonda ya Sipiika kuba kkampeyini babadde bazikedde era nga tezeetaagisa. Okusinziira ku mateeka agafuga ennonda ya Sipiika, omubaka avaayo n’abaako gw’asemba okufuuka Sipiika era n’annyonnyola ebitontono ebikwata ku yeesimbyewo. Kinajjukirwa nti nga 10 March, 202, omubaka James Kakooza, yeemulugunya ku bantu abali mu lwokaano lwa Sipiika ng’agamba nti bano baali bakozesa olulimi oluweebuula ekitiibwa kya Palamenti. Sipiika Rebecca Kadaga naye yavaayo ne yeemulugunya ku kkampeyini omwali okukubisa ebipande ne ssaati ng’agamba nti kakuyege w’Obwasipiika si bw’abeera. Ono yategeezezza nti waliwo n’ababaka abalonde ababadde batandise okwenyigira mu kkampeyini zino, ekintu ekiweebula ekitiibwa kya Palamenti. Enkambi zibadde zeeyogerera ebisongovu nga Kadaga alumiriza nti Oulanyah yatya ekiteeso ekiggya ekkomo ku myaka gy’Obwapulezidenti n’akimulekera.    	https://gambuuze.ug/2021/03/30/museveni-alagidde-kadaga-ne-oulanyah-bayimirize-kkampeyini-zobwasipiika/
politics	AKALULU 2021: Amuriat awangudde bbendera ya FDC, Biriggwa bw’avudde mu lwokaano	 Ssentebe w’ekibiina kya Forum for Democratic Change (FDC) avudde mu lwokaano lw’okukwatira FDC bbendera ku bwapulezidenti bw’atyo abadde Pulezidenti waakyo, Patrick Oboi Amuriat n’awangula bbendera y’ekibiina. Amuriat  nga ali n’abawagizi be Kino kitegeeza nti Amuriat afunye bbendera ya FDC nga tavuganyiziddwa okwesogga akalulu ka 2021. Biriggwa ategeezezza bannakibiina leero e Najjanankumbinti, yalabye nga Amuriat y’ajja okusobola okuwa Pulezidenti Museveni akaseera akazibu n’asalawo obutayonoona budde. Ono yavaayo n’alaga nti mwetegefu okuggya Pulezidenti Museveni mu ntebe oluvannyuma lwa Dr. Kizza Besigye okulaga nti tagenda kuvuganya mu kalulu ka 2021. Biriggwa agambye nti asazeewo ateeke ekibuga mu njogera y’ekibiina eya ‘One Uganda One People’ era kiyambe n’okunyweza obumu mu kibiina. “ Njagala Amuriat olugendo luno alutwale mu maaso, ndabye nga w’amaanyi ajja okusobola okuvuganya Museveni.” Biriggwa bw’agambye wakati mu mizira egibadde gimukubirwa. Kino kiwalirizza Amuriat okwoza ku mmunye n’ategeeza nti mu kusooka yali teyeesiga Biriggwa era ng’alowooza nti ayinza okukwata ekibiina n’akiwa Museveni, naye akizudde yali mukyamu ku nsonga eno.Bannakibiina bangi baali basuubira Dr. Kizza Besigye okuddamu avuganye okutuuka mu mwezi Gwomunaana, bwe yakabatema banoonye omuntu omulala era FDC n’etandika omuyiggo. Wabula ag’omu nkuubo galaga nti FDC eyogerezeganya n’ekibiina kya National Unity Platform (NUP) okugatta amaanyi baleete omuntu omu avuganye Pulezidenti Museveni era bamuggye mu ntebe.    	https://gambuuze.ug/2020/10/08/akalulu-2021-amuriat-awangudde-bbendera-ya-fdc-biriggwa-bwavudde-mu-lwokaano/
sports	Empaka z’omuzannyo gwa volleyball ez’amazaalibwa ga Kabaka zitongozeddwa	 Oweek. Patrick Luwaga Mugumbule sipiika w’olukiiko  Empaka z’omuzannyo gwa Volleyball okujaguza amazaalibwa ga Ssaabasajja Kabaka Ronald Muwenda Mutebi II olwaleero zitongozeddwa mu Bulange e Mmengo.  Omukolo guno gukoleddwa Oweek. Patrick Luwaga Mugumbule, sipiika w’Olukiiko lwa Buganda ng’ono yakiikiridde Katikkiro Charles Peter Mayiga abadde alina emirimu emirala emitongole gy’agenzeeko.  Okuva kuddyo, Abeebitiibwa, Henry Ssekabembe Kiberu, Patrick Luwaga Mugumbule, Daudi Mpanga, ne Noah Kiyimba Oweek. Mugumbule agambye nti omuzannyo gwa volleyball mulungi kubanga gwetaaga amaanyi mangi era oyo yenna aguzannya abeera mulamu bulungi. “Omuzannyo guno kizzaamu amaanyi nti gukula era tusuubira nti gujja kuba gw’amaanyi nnyo. Nkubiriza abantu bonna okwenyigira mumuzannyo guno era kisanyusa nti kati gutwaliddwa mumasomero abaana baffe abato baguzanye,” Mugumbule bweyagambye.  Yayongeddeko nti bwegugenda mu masomero kitegeeza gugenda kubeerawo ebbanga lyonna.  “Twebaza nnyo abo bonna abagawagira mu ngeri ez’enjawulo,” Mugumbule bweyagambye.  Ate Oweek. Henry Ssekabembe Kiberu, minisita akola ku nsonga z’abavubuka, emizannyo, n’okwewumuza, yagambye nti alina essuubi nti mu bbanga eritali ddene, volleyball gugenda kuba ogumu ku mizannyo egy’ogerwako.  “Tetwetaaga kulinda kuba banene okusobola okutandika, kijja kusoboka okuzimba omuzannyo guno okugutuusa kuddaala ly’emizannyo emirala gyonna. Sirina kubuusabuusa nti guno gw’emuzannyo ogukyasinga okukulira ku sipiidi ennene mumizannyo gyonna gyetulina,” Ssekabembe bweyagambye.   Ku lulwe, Eddi Okira, ssentebe w’empaka za Kabaka birthday tournament, yagambye nti balina essanyu Kabaka okusiima emizannyo gino gibeere egimu kwegyo egigenda okuzannyibwa nga akuza amaaalibwage.  “Twagala okumanya gyetuvudde ng’abantu era tusuubira nti abantu baffe bajja kwemanya nga bayita mu mizannyo gino. Twagala emirembe mu ggwanga lyaffe nga tetufudde ku bulyomu ggwanga lyavaamu,” Okira bweyagambye.  Ku lulwe, Oweek. Daudi Mpanga minisita akola kunsonga ez’enkizo era nga ye ssentebe w’akakiiko akateekateeka amazaalibwa ga Kabaka yagambye nti omuzannyo gwa volleyball mulungi era guweesezza ddala Obwakabak ekitiibwa.  “Nina essanyu lyansusso okulaba nga n’omulundi guno empaka zino zigenda kubaawo,” Mpanga bweyagambye.  Empaka zino zigenda kubaawo omwezi g’okusatu okuva nga 27 okutuuka nga 29.     	https://gambuuze.ug/2020/02/27/empaka-zomuzannyo-gwa-volleyball-ezamazaalibwa-ga-kabaka-zitongozeddwa/
business	Buganda egaziyizza ennyingiza, obuwumbi 70 ze zifunise mu myezi 6 egiyise	 Omuwanika wa Buganda era Minisita avunaanyizibwa ku byensimbi, Owek. Robert Waggwa Nsibirwa ayanjulidde Olukiiko lwa Buganda nga bwe basobodde okukung’aanya obuwumbi bwa ssiringi obuwerera ddala 70 mu myezi 6 egiyise wadde baali basuubira kufuna obuwumbi 60 mu mbalirira gye baakola. Owek. Waggwa bino abyogeredde mu Lukiiko lwa Buganda olwa 29, olutuula olusoose olutudde e Bulange -Mmengo ku Mmande n’alaga nti Buganda esobodde okukola amagoba ga bitundu 16% wadde nga wabaddewo okusoomooza kwa Covid-19 mu ggwanga. “Ssennyiga Corona atukoseza nnyo nga Buganda naye nnina essanyu Owek. Sipiika okubategeeza nti wakati mu bulwadde buno tukoledde ddala bulungi nnyo mu byensimbi mu myezi 6 egisoose era nga bw’ogamba nti twandifunye obuwumbi 60 naye tusinzizzaamu ebitundu 16 ku buli 100. Tuyingizza obuwumbi 70 n’obukadde 54,” Owek. Nsibirwa bw’annyonnyodde.  Okusinziira ku Minisita Nsibirwa bino byonna bituukiddwako olw’okukola obutaweera awamu n’obwerufu obwoleseddwa ebitongole ebyenjawulo mu Bwakabaka. Ono agamba nti ensimbi zino zivudde mu makubo amakulu 4 omuli; abanywanyi ne Bannamikago b’Obwakabaka ssaako gavumenti eyaawakati, Oluwalo oluleetebwa abantu ba Beene awamu n’amalala. Omuwanika era amenyeddemenyedde abakiise mu bimu ku bintu ebikoleddwa mu mwaka gw’ebyensimbi guno nga bakozesa ensimbi zino nga byonna bibadde byetoloolera ku kusitula mbeera z’abantu ba Kabaka awamu n’okutumbula enkulaakulana n’okusembereza abantu obuweereza obw’enjawulo. Mu bino mu baddemu okuyooyoota Olubiri lw’e Nkoni ne Baamunaanika, ebyayongera okunyweza Nnamulondo nga bayita mu kitongole kya Nkuluze. Okunyweza n’okuwagira obukulembeze mu bika okuyita mu kuwandiisa abayima. Ebika 12 byamaliriza eddimu lino, 16 bikyali mu kaweefube ate ebika 11 byo tebinnaba. Abataka baafuna entambula ebayambako, Amasiro g’e Kasubi kaweefube w’okugazzaawo akyatambulira ddala naddala ennyumba ya muzibwazaalampanga enaatera okuggibwako engalo. Owek. Waggwa Nsibirwa alaze nti mu mwaka gumu gwokka Buganda esomesezza abantu abasukka mu kawumbi akalamba ku nsonga z’ettaka naddala mayiro awamu n’emisomo emirala. Minisita Nsibirwa ayongedde okulambululira Olukiiko ensaasaanya n’ennyingiza, n’alaga nti omwaka guno Obwakabaka bulina enteekateeka etumbula obuweereza mu gavumenti ez’ebitundu, omuli okuwa abeggombolola obugaali Maanyigakifuba ate n’abaami b’amasaza e 18, Omutanda yasiima ne baweebwa kapyata z’emmotoka ekika kya Harrier zibanguyize okutuuka ku bantu be bakulembera n’okukola emirimo. Wano ssentebe w’olukiiko olukulembera abaami b’amasaza, Ppookino Jude Muleke asabye Olukiiko luveeyo n’ekiteeso ekisiima Empologoma olw’enteekateeka eno.  Ng’oggyeeko ebyentambula, Obwakabaka butambuza ebyemizannyo wadde wabaddewo okusoomooza kwa Covid-19. Emisinde gyamazaalibwa ga Kabaka ssaako emipiira gy’Amasaza gibaddewo omwaka guno nga kuno kugattiddwako okusoosowaza ebyenjigiriza omubadde okugaba bbasale omutwalo mulamba eri abayizi ku mitendera egy’enjawulo. Ebyobulimi, Obulunzi, Bulungibwansi n’ebyobusuubuzi bitumbuddwa ssaako okunyweza ebyempuliziganya mu Leediyo CBS ne Terefayina wamu n’ebirala. Ku by’obulamu, Minisita Nsibirwa agamba nti abantu ba Buganda bagaba omusaayi obutabangawo mu ggwanga nga liita z’omusaayi emitwalo 8 zafunibwa okuva mu masaza 4, Buddu, Kyaddondo, Busiro ne Ssingo. Ono agasseeko nti okwongera okutumbula ebyobulamu, Omutanda yasiimye amalwaliro 2 gazimbiddwa mu mbalirira eno, omuli Nsangi mu Busiro ne Kalasa mu Bulemeezi. Kisuubirwa amalwaliro gano gajja kutuusa obuweereza eri abantu abasukka 10,000 buli mwezi kubanga bakaaba olwebyobulamu. Abakiise mu Lukiiko lwa Buganda basiimye obwerufu obwoleseddwa eggwanika lya Buganda ne gavumenti ya Beene okulwana okukyusa obulamu bw’abantu mu Buganda.      	https://gambuuze.ug/2022/01/17/buganda-egaziyizza-ennyingiza-obuwumbi-70-ze-zifunise-mu-myezi-6-egiyise/
politics	Tukyasobola okuwangula Museveni mu kalulu nga bwekyabadde mu Buganda – Gen. Tumukunde	  Kampala Munnakisinde kya ‘Renewed Uganda’ era munnamagye eyawummula Lt. Gen. Henry Tumukunde asabye bannayuganda obutaggwamu ssuubi kuba pulezidenti Museveni bakyasobola okumuwangula nga bayise mu kalulu. Gen. Tumukunde Bino Tumukunde abyogeredde ku kkooti ya City Hall bwabadde agenze okulabikako mu maaso g’omulamuzi ku misango egyekuusa ku kulya mu nsi olukwe nga ono yali yasaba kkooti eno esindike omusango gwe mu kkooti enkulu. Tumukunde yagambye nti bannayuganda bwebaba baagala okuwangula gavumenti ya Museveni balina okwemanyika obutasikirizibwa ssente za Museveni bonna boogeze eddoboozi limu. “Buganda yalaze nti esobola okunaabira Museveni mu maaso era nga kati omulimu gusigalidde bannayuganda balala okumma abantu bano akalulu, era kisoboka okubawangula,” Tumukunde bwe yagambye. Tumukunde era yeekokodde gavumenti gyagamba nti yamutulugunyiza nnyo nemulemesa okukunga bannayuganda okumuwagira nga eno y’emu ku nsonga lwaki yafuna obululu butono ddala. Ono yaggulwako omusango guno mu mwezi gwa October oluvannyuma lw’okusangibwa n’emmundu etali mpandiise ku woofiisi ze ezisangibwa e Kololo era nga oludda oluwaabi lulumiriza nti ono bweyali ku Ttivi emu mu Kampala yagamba nti ajja kuyambako abagwira abaagala okuggyako Museveni.    	https://gambuuze.ug/2021/01/21/tukyasobola-okuwangula-museveni-mu-kalulu-nga-bwekyabadde-mu-buganda-gen-tumukunde/
politics	Aba Opozisoni baagala ssente za COVID-19 zifuuke emitwalo 20	   Kampala Kabineeti y’ekisiikirize mu Palamenti, egugumbudde gavumenti olw’okuwamba emirimu gya Palamenti n’esalawo egabire abantu ssente abakosebwa omuggalo nga tefunye lukusa kuva mu Palamenti. Bano kati baagala Palamenti eyitibwe etandike okuteesa ku nsonga enkulu eziyamba eggwanga era ne ssente zino zirinnyisibwe okuva mu mitwalo 10 okutuuka ku mitwalo 20. “Tulowooza nti ssente zino zikubisibwemu nga beeyambisa ssente ezaaweebwa State House kuba ensangi zino Pulezidenti Museveni takyatambula nnyo.” Omubaka omukyala owa Mityana Joyce Baagala bwe yategeezezza. Kabineeti eno bino yabisazeewo ku Lwokuna era n’esaba SipiikaJacob Oulanyah ayite Palamenti ekole obuvunaanyizibwa obugiweebwa Ssemateekaey’okugabana n’okulondoola embeera y’eggwanga n’abantu ku mulundi guno ogwokubiri ng’ekirwadde kya Ssennyiga Corona kirumbye eggwanga. Okusinziira ku mubaka omukyala owa Mityana era Minisita w’ebyamawulire mu kabineeti eno, Joyce Baagala, Palamenti obutatuula kireetedde gavumenti okweddiza emirimu gyayo n’egaba ssente za COVID-19. “Gavumenti ensonga eno yalina okugireeta ekubaganyizibweko ebirowoozo. Gavumenti terina buyinza mu mbeera yonna kugabanya ssente zino nga Palamenti tesoose ziteesaako.” Baagala bwe yategeezezza. Wano omubaka Gilbert Oulanyah yasabye amasiga ga gavumenti gonna galekebwe okukola emirimu gyago. Wabula Minisita w’amawulire mu gavumenti eyaawakati, Chris Baryomunsi, bwe yatuukiriddwa yannyonnyodde nti gavumenti ky’ekola kwe kuteeka embalirira mu nkola so si kugabanya ssente nga aba Opozisoni bwe baategeezezza. Ono era yabasabye okukomya okuwakanya buli nteekateeka yonna gavumenti gyereeta.      	https://gambuuze.ug/2021/07/02/aba-opozisoni-baagala-ssente-za-covid-19-zifuuke-emitwalo-20/
politics	Abakulembeze abalyi b’enguzi era abaluvu be boonoonye Uganda – Gen. Muntu	 Akulira ekibiina kyaAlliance for National Transformation-(ANT), Maj Gen (Rtd) Mugisha Muntu agamba nti ekizibu kya Uganda ekikulu be bakulembeze ab’oku ntikko abaliwo nga bano bagatta omululu n’obulyake. Bino Gen. Muntu yabyogeredde ayita ku mutimbagano mu kanyomero ke akamanyiddwa nga #AskMugishaMuntubwe yabadde awayaamu ne munnamawulire Charles Odongtho. Muntu yagambye nti ye amanyi ekirwadde ekirya Uganda okugimalawo mu myaka 20 agayise era kino yakimanya we okuva we yabeerera mu gavumenti ng’omuduumizi w’amagye. Ono agamba nti abakulu bonna mu gavumenti beegaggawaza nga tebamanyi bungi bwa ssente bwe balina kuba ezisinga baziggye mu kulya nguzi nga bakozesa ebifo byabwe. “Mmaze ekiseera nga ndaba enguzi emalawo abakulembeze abali mu bifo ebyamaanyi era nnakimanya nti bano bagenda kukola ensobi eziwerako, nze nalina okubeesamba kuba namanya nti singa ebintu bitambula bubi kijja kuba kizibu okunnyonnyola.” Gen. Muntu bwe yagasseeko. Gen. Muntu nga yavuganyaako ku bwapulezidenti agamba nti ye ne bwebamuggya mu tulo asobola bulungi okunnyonnyola gya yeggya obugagga bwe kuba talinaamu bwa nsobi. Ono abali mu buyinza abawadde amagezi okumanya nti obuyinza bwe balina si bwabwe wabula abantu era babukozese bulungi n’obwegendereza. “Tulina obwesige bwabannayuganda. Ffe ngaANT tugamba nti amaanyi gonna tugamalire mu kukyusa ngeri gye tusobola okutambuzaamu eggwanga obulungi so si byabufuzi budde bwonna. Naye twagala okukaka abali mu buyinza mu buli kye bakola bakulembeze abantu.” Muntu bwe yannyonnyodde.      	https://gambuuze.ug/2022/01/19/abakulembeze-abalyi-benguzi-era-abaluvu-be-boonoonye-uganda-gen-muntu/
politics	Tetugenda kukkiriza bantu kusigalawo nga bamaze okulonda – Akakiiko k’ebyokulonda	  Kampala Akakiiko k’ebyokulonda kakasizza nga bwe katagenda kukkiriza balonzi kusigala ku bifo bironderwamu oluvannyuma lw’okukuba akalulu kaabwe. Abantu nga bakungaanye okwetegereza embala y’akalulu Omulamuzi Byabakama agambye nti okuleka abantu mu bifo awalonderwa ne balinda okutuusa ng’akalulu kabaliddwa kikontana n’ebiragiro bya Ssennyiga Corona kuba kino kisobola okuvaako okusaasaana kw’ekirwadde kya Ssennyiga Corona. Kino we kijjidde ng’avuganya ku kkaadi ya National Unity Platform, Robert Kyagulanyi Ssentamu, amanyiddwa nga Bobi Wine, akunga abawagizi be okulonda mu bungi era basigalewo okukuuma akalulu kaabwe okutuusa nga kamaze okubalibwa. “Mugende n’endagamuntu zammwe era mukakase nti mulonda, oluvannyuma lw’okulonda temuvaawo okutuusa ng’akalulu kabaliddwa.” Bobi Wine bwe yategeezezza abawagizi be gye buvuddeko. Kyagulanyi ne ttiimu ye babadde baakatongoza omukutu gw’omutimbagano ogwa U VOTE kwe banaayita okukuuma n’okulondoola ebinaava mu kalulu kano akanaabeerawo nga 14/Jan/2021. Mu ngeri y’emu ab’oludda oluvuganya mu bibiina ebyenjawulo bataddewo ekifo kimu we bagenda okubalira obululu bwa beesimbyewo bonna abavuganya gavumenti wamu n’abo abeesimbyewo ku lwabwe. Okusinziira ku kiwandiiko ekyawamu ekyafulumiziddwa ebibiina ebyenjawulo okuli; FDC, Jeema, NUP, DP, ANT, ne munnamagye Lt. Gen. Henry Tumukunde, bonna bakkiriziganyizza okukolera awamu bakuume akalulu kaabwe. Bano bagenda kweyambisa tekinologiya owa wamu wamu n’okukolera awamu mu bintu by’ensimbi okusobola okuteekawo obwerufu, mu kukuuma n’okubala akalulu kano aka Vvaawo Mpitewo.    	https://gambuuze.ug/2021/01/06/tetugenda-kukkiriza-bantu-kusigalawo-nga-bamaze-okulonda-akakiiko-kebyokulonda/
business	Ababaka baagala omwenge gutandike okutundibwa ssaawa 6 ez’emisana, bw’obigaana osibwa myaka 10	  Palamenti ekkiriza omubala omukyala owa disitulikiti ye Tororo Sarah Opendi atandike okubaga ku tteeka erigaana amabaala okutunda omwenge nga ssaawa 6 ez’emisana tezinawera awamu n’obutasukka ssaawa 12 ez’okumakya nga bakyagutunda. Ebbago lino lituumiddwa ‘ Alcoholic Drinks Control Bill 2022,’ nga singa linafuuka etteeka, omuntu yenna anaasangibwa nga atunda omwenge wansi w’essaawa 6 ez’omutuntu oba 12 ez’okumakya ajja kusibwa emyaka 10 oba okuwa engasi ya bukadde 20 oba byombi. “Omuntu takkirizibwe kutunda wansi wa ssaawa 6 ez’okumakya wadde okugutunda okusukka ssaawa 12 ez’okumakya. Omuntu anaasangibwa nga amenye etteeka lino ajja kuba azizza omusango era asibwe emyaka 10 oba asasule obukadde 20 oba byombi,” Ebbago bwerisoma. Opendi bweyabadde asaba olukusa okugenda okuteekaka ebbago lino yagambye nti waliwo obwetaavu okukoma ku budde abantu bwebanyweramu omwenge era kiyambe okukendeeza ebbula bikolwa. Okusinziira ku Opendi endwadde ezimu eziriwo kati ziva ku mwenge ogw’obulabe so nga n’engeri abantu gyebanywamu omwenge ereetedde obutabanguko mu maka okweyongera. Mu tteeka lino. tekkirizibwa kuguza musirikale oba mujaasi ali mu byambalo omwenge oba okugutundira mu mmotoka wadde okuguguza abaaana abali wansi w’emyaka 18 wadde okutunda omwenge gw’obuveera. Opendi agamba nti wadde wabaddewo amateeka nga ‘The Enguli (Manufacture and Licensing) Act, the Portable Spirits Act cap.97 ne Liquor Act’ gano gakolebwa mabega nnyo nga kati ebiseera bikyuuse nga omwenge omupya oguli ku katale tegwogerwako. Kinajjukirwa nti alipoota y’ ekitongole ky’ensi yonna eky’obulamu ki World Health Organisation (WHO) eya 2018 yalaga nti Uganda yeemu ku nsi ezisinga okunywa omwenge mu Africa.                 	https://gambuuze.ug/2022/11/10/ababaka-baagala-omwenge-gutandike-okutundibwa-ssaawa-6-ezemisana-bwebakukwata-osibwa-myaka-10/
politics	Ssaabakunzi wa NRM Sseninde asabye abavubuka obutekwasa Museveni ku bwavu obubaluma	 Akulira kakuyege n’okunoonyeza ekibiina ki National Resistance Movement (NRM) obuwagizi, Rosemary Nansubuga Sseninde alabudde abavubuka okukomya okwekwasa Pulezidenti Yoweri Museveni ku bwavu obubagoya. Okulabula kuno Sseninde yakukoledde mu katale e Bugoloobi bweyabadde ayogerako n’abasuubuzi ku Lwokubiri nga abalambula okuzuula ebizibu byebasanga nga bakola emirimu gyabwe. “ Obwavu obusanga mu Bayibuli ne Kuraani ebyaliwo nga ne gavumenti ya NRM tenajja mu buyinza. Temutwala bannabyabufuzi bye babagamba, Ebiwandiikibwa ku mutimbagano si bituufu. Omuntu bwaba alina ssente nazisaasaanyiza mu zzaala talina kunenya Museveni, ekizibu kiri ku ye, ” Ssenninde bwe yategeezezza. Okusinziira ku Sseninde okuvuunuka ekizibu ky’obwavu kubeera kwerwanako ng’omuntu n’okyuusa endowooza yo okuleetawo enkyukakyuka. Ono agamba nti wadde gavumenti erina obuvunaanyizibwa okulaba nti abantu baayo bali bulungi naye yo kyekomako kwe kuteekawo embeera esobozesa abantu baayo okunoonya ssente beggye mu bwavu. Sseninde, abasuubuzi abasabye okweyambisa enteekateeka ez’enjawulo nga Entandikwa, Emyooga, Parish Development Fund, ekitavvu ky’abavubuka n’abakyala ekyateekebwawo gavumenti beeyimusa bave mu by’okwekwasa gavumenti. Ono agamba nti gavumenti tesobola kuwa buli omu ssente naye esobola okuziteeka mu SACCO nebazeewola n’oluvannyuma nebazizza. Sseninde yalaze nga bwagenda okwanjula ebizibu byonna byasanze mu basuubuzi bano eri bekikwatako mu gavumenti basobole okubisalira amagezi, enkulaakulana esobole okubatuukako.       	https://gambuuze.ug/2022/04/27/ssaabakunzi-wa-nrm-sseninde-asabye-abavubuka-obutekwasa-museveni-ku-bwavu-obubaluma/
health	Biibino ebiragiro ebikambwe Museveni bye yayisizza ku Corona	   Pulezidenti Yoweri Kaguta Museveni ayisizza ebiragiro ebikambwe era n’abaako ebintu ebyenjawulo by’aggadde okusobola okutangira ekirwadde kya Ssennyiga Corona. Bino we bijjidde ng’omuwendo gy’abafudde Ssennyiga Corona gulinnya buli lunaku. Eggulo ku Ssande abakwatiddwa ekirwadde kino batuuse ku bantu 1,200 be bafunise ng’abasinga ku bano bavubuka. Kino kyawalirizza Pulezidenti Museveni okunyweza mu biragiro ng’agamba nti bannayuganda basusse obutafaayo n’okulagajjalira ekirwadde kino ekikambwe. Mu kwogerako eri eggwanga olunaku lw’eggulo, Pulezidenti Tibuhaburwa Museveni yalagidde amasomero gonna gaggalewo ku mitendera gyonna okutuuka ku yunivaasite. Amasomero n’amatendekero aga waggulu gagenda kuggalwa okumala ennaku 42, era bwe ganaaba gakuddamu abasomesa bonna baakusooka kugemebwa. Museveni alabudde abo bonna abaneesisigiriza ne bagaana okugemebwa nti tebajja kukkirizibwa kulinnya mu kibiina. Bino we bijjidde ng’abayizi abamu babadde bagenda kuddayo buzzi okuli abali mu bibiina ebya wansi okuli aba P1 okutuuka mu P3. Ono era alagidde abayizi batandike okuggyibwa ku masomero nga bano era okusobozesa kino takisi zikkirizibwa okubatambuza okutuuka nga June 10. Oluvannyuma zijja kukolera munda mu disitulikiti zino awatali kusala kugenda mu ndala. Kino nakyo kigenda kukola okumala ennaku 42, ate nga mu mbeera yeemu n’amasinzizo gaggadde. Emmotoka ezisaabaza ebyamaguzi zigenda kusigala nga zikola, wabula ziteekeddwa okubeeramu abantu 2 bokka era zo zaakukkirizibwa okutambula okuva mu disitulikiti emu okudda mu ndala. Omukulembeze era ayongedde okukakasa nti bagenda kulwanyisa obumenyi bw’amateeka bwonna. Museveni okunyweza kino agamba nti abapoliisi ba tulafiki balina okuweebwa emmundu okusobola okukwata obulungi abanaamenya ebiragiro. Kino wabula tayogedde kigenda kutandika ddi okukola. Kati mu ngeri yeemu, alagidde akulira ekitongole kya bambega, Grace Akullo, okunnyonnyola eggwanga okunoonyereza kwabwe we kutuuse ku butemu obwenjawulo obuzze bukolebwa ku bantu abagundiivu mu ggwanga. Mu birala, enkung’aana zonna okuli emikolo, embaga n’ebirala byakugenda mu maaso wabula nga kuliko abantu 20 bokka era nakino kyakumala ennaku 42. Ate amasiga ga gavumenti, gaakusigala nga gakola nga muno mulimu; olukiiko lwa baminisita, Palamenti n’essiga eddamuzi. Bwo obudde bwa kafyu busigadde ku ssaawa 3 ez’ekiro okutuukira ddala ku 11 n’ekitundu ng’obudde bukya ate nga boodabooda ziteekeddwa okukoma okukola ku ssaawa 12, ez’akawungeezi. Okusinziira ku biragiro, obutale bw’omubuulo buyimiriziddwa wabula bwo obw’emmere bwakusigala nga bukola, alabudde nti abanaamenya ebiragiro baakuwa engassi. Ebiragiro ebiyisiddwa; 1.Amasomero gaggaddwa ennaku 42 2. Amasinzizo gaggaddwa ennaku 42 3. Embaga zikkiriziddwako abantu 20 bokka. 4. Okuziika kukkiriziddwako abantu 20 5. Obutale bw’omubuulo buggaddwa 6. Entambula z’olukale zigaaniddwa okusala mu disitulikiti. 7. Entambula ezikkiriziddwa za munda mu disitulikiti mwokka. 8. Emmotoka ez’obuyonjo zikkiriziddwamu abantu 3. 9. Entambula ezisala mu disitulikiti ziwereddwa. 10. Ebizimbe by’obusuubuzi birabuddwa. 11. Ebbaala zisigadde ku muggalo. 12. Amakolero gakkiriziddwa okusigala nga gakola. 13. Abazimbi bakkiriziddwa okusigala nga bakola. 14. Aba boodabooda bakkiriziddwa okusaabaza omuntu omu 15. Abamenya ebiragiro bagenda kutaanzibwa ssente.      	https://gambuuze.ug/2021/06/07/biibino-ebiragiro-ebikambwe-museveni-byayisizza-ku-corona/
business	Endagaano y’Emmwaanyi tesobola kusazibwamu, terina tteeka lyemenya – Ssaabawolereza Kiryowa	 Ssaabawolereza wa gavumenti, Kiwanuka Kiryowa, ne Minisita w’ebyensimbi, Matia Kasaija, balwaanye bwezizingirire okumatiza ababaka ba Palamenti ng’ endagaano eyakolebwa ne musigansimbi Omuyitale ng’emuwa obuyinza okuvunaanyizibwa ku mmwaanyi mu ggwanga nga bwetalina kizibu ekintu ababaka kyebagaanye. Bano bwe baalabiseeko eri akakiiko akakola ku by’obusuubuzi, obulambuzi awamu n’ amakolero, akakubirizibwa omubaka wa Mbarara City South, Mwine Mpaka bategeezezza nti endagaano eno yakolebwa mu mateeka era ntuufu. “ Nakebera kkampuni eno weeyimiridde mu nsonga z’amateeka nematikira nti terina buzibu bwonna n’olwekyo endagaano gyetwakola terina tteeka lyonna lyemenya. Njagala okubakakasa nti nekeneenya amateeka gonna nendaba nga kkampuni eno ekkirizibwa mu mateeka gaffe okukola emirimu gyaayo,” Kiwanuka bwe yannyonnyodde. Kino kyatabudde omubaka wa Kalungu West, Joseph Ssewungu namutabukira nga agamba nti kyabadde kimalamu amaanyi Ssaabawolereza w’eggwanga okulaba nti endagaano eno terina wegenda kukoseza bannayuganda. Kinajjukirwa nti nga 10 February 2022, Minisita w’ebyensimbi Matia Kasaija kulwa gavumenti ya Uganda yateeka omukono ku ndagaano ne kampuni ya ‘Uganda Vinci Coffee Company Limited (UVCC)’ eya munnansi wa Yitale, Enrica Pinetti, nemuwa obuvunaanyizibwa okugula emmwaanyi zonna mu Uganda era nebamugattirako ettaka ery’obwerere e Namanve nga liwerako yiika 27, okumukolera ekkubo erituuka ku ttaka lino, nebamusalira ku mazzi n’amasanyalaze awamu n’okumusonyiwa omusolo okumala emyaka 10 miramba. Mu kiwandiiko kyeyafulumizza Minisita Kasaija agamba nti si kituufu nti endagaano eno eganyula musigansimbi yekka naye ne bannayuganda bafunamu nnyo. “ Endagaano eno tegaana bantu balala kwenyigira mu kugattako mutindo ku mmwaanyi, UVCC kyegamba okuyambako Uganda kwekusobola okufunamu ennyo mu mmwaanyi okuyimusa omutindo n’okugulwa ssente ezeegasa,” Kasaija bwe yagambye. Omubaka wa Bwamba, Richard Gafabusa, yabuuzizza bano lwaki tebasooka kwebuuza ku bannansi nga tebanateeka mukono ku ndagaano eno era nasaba bannyonnyole lwaki endagaano eno terina welagira nti esobola okusazibwamu kubibeera bitagenze bulungi. Omubaka omukyala owa disitulikiti ye Amuria, Suzan Amero, yanenyeza Minisita olw’okulemwa okwebuuza ku balimi ku nsonga eno nasalawo okuwaayo emmwaanyi zebalimira mu bugubi nga tasoose ku beebuuzaako. Gyebyagweredde nga ababaka tebamatidde ku ndagaano eno, nga bagamba nti waliwo ebiwandiiko ebikulu ebitamanyiddwa gyebiri naye babyetaaga okusobola okunnyonnyoka ensonga eno.      	https://gambuuze.ug/2022/04/28/endagaano-yemmwaanyi-tesobola-kusazibwamu-terina-tteeka-lyemenya-ssaabawolereza-kiryowa/
politics	Mao akutudde ddiiru ne Museveni, bagenda kukolera wamu	   Ssenkaggale w’ekibiina ki Democratic Party,  Nobert Mao aliko ddiiru gyakutudde ne ssentebe w’ekibiina ki National Resistance Movementi (NRM) era Pulezidenti Yoweri Kaguta Museveni okukolera awamu basobole okutambuza eggwanga. Bano enzikiriziganya bagituuseeko mu nsisinkano gyebabaddemu oluvannyuma lw’okuteeka omukono ku ndagaano egenda okulung’amya omukago gwabwe mu maka g’Obwapulezidenti Entebbe. “Wadde DP eri ku ludda oluvuganya naye si babi nnyo, tebakolokota nakuwakanya mu ngeri etazimba naye bakulaga ekirina okukolebwa,” Pulezidenti Yoweri Museveni bw’agambye nakakasa nti omukago guno gubadde gwalwawo.. Pulezidenti Museveni yataddeko omukono kulwa NRM ate Mao nateekako kulwa DP ate Ssaabawandiisi wa NRM, Richard Todwong ne Ssaabawandiisi wa DP, Gerald Siranda nebajulira endagaano eno. Okusinziira ku Pulezidenti Museveni DP erina obukulembeze obulungi era abeesimbu nga bakolaganika nabo. Bw’abadde ayogerako eri bannamawulire ku mukago guno, Mao yeebazizza olw’okukaanya kuno era nategeeza nti olugendo luno lwatandika dda nga n’abamu ku bannakibiina tebanazaalibwa. Mao asabye Pulezidenti Museveni okukozesa omukisa guno okukung’aanya bannakibiina abeesudde mu bitundu by’ eggwanga eby’enjawulo n’ebibiina gyebaddukira. Ssenkaggale Mao agamba nti bakussa ekitiibwa mwebyo ebikkiriziganyiziddwako kuba bikoleddwa mu bwerufu era endagaano eno eraga nti obutakkanya obubaddewo bukoleddwako. Ono yeebazizza Pulezidenti Museveni olw’obukugu bw’alaze nga akulembera eggwanga nasaba bannayuganda okwongera okumusabira.  	https://gambuuze.ug/2022/07/20/mao-akutudde-ddiiru-ne-museveni-bagenda-kukolera-wamu/
health	Abataka abakulu ab’obusolya basitukiddemu okulwanyisa Mukenenya	   Kampala Bajjajja abataka abakulu ab’obusolya basitukiddemu okulwanyisa ekirwadde kya Mukenenya nga kino baakukikola nga basisinkana bazzukulu baabwe, babangule ku kirwadde kino kiyambe eggwanga okufuna abantu abalamu obulungi nga Beene bwe yalagira. Bino Abataka baabyogeredde mu nsisinkano gye baabaddemu okulaba engeri gye bayinza okukwasiza ku Ssaabasajja okulwanyisa Mukenenya akendeerere ddala nga omwaka 2030 tegunnatuuka nga baasinzidde Kyaddondo ku Lwokusatu. Ssentebe w’akakiiko k’ebyobulamu mu masaza era akulira ebyobulamu mu ssaza Kyaddondo, Dr. Phiona Kalinda agamba nti abazzukulu bawulirira nnyo mu bataka bano era singa abataka batandika okubasomesa ku kirwadde kino, obubaka bwabwe bajja kubutwala nga bukulu era kiyambe okukendeeza ku nsaasaanya ya Mukenenya. “Tumanyi nti bajjajja era abataka bonna baami era abazzukulu bajja kubawulira bulungi era tukkiriza nti enjiri eno bagenda kugisaasaanya bulungi mu masiga, mu nyiriri, okutuukira ddala wansi mu maka agasembayo.” Dr. Kalinda bwe yannyonnyodde. Dr. Kalinda yasabye abasawo b’ekinnansi okulwanyisa abafere abeerimbika mu mulimu gwabwe abeefuula abajjanjaba mu ngeri etyoboola ne bafundikira nga babasiize abalwadde akawuka.  Omwami wa Ssaabasajja akulembera essaza Kyaddondo, Kaggo Agnes Nakibirige Ssempa nga yagguddewo omusomo guno yeekokkodde bassenga ne bakojja abamokkola ebigambon’ensonga z’ekyamamu lujjudde nti, be basinze okudobonkanya omulembe guno. KaggoSsempa era yasabye abakulu b’ebika bano okwongerayo ekiragiro kya Kabaka ngabalwanyisa Mukenenya n’amaanyi gaabwe, Buganda esobole okufuna abantu abalamu obulungi. Abataka basabye abazzukulu abeetaba mu mikolo gy’Obuwangwa egikolebwa mu budde obwekiro, obutagikozesa kutamiira kuba bangi omwenge gubawaliriza okwetaba mu bikolwa ebyensonyi, ekyongera okutambuza akawuka kano. Bano bannyonnyodde nti ekiseera kituuse okuzzaawo ebitawuluzi, okutumbula obuyonjo n’okuyimusa ebyenfuna okusobola okuggusa olutalo luno. Omutaka Muteesaasira agamba nti bagenda kuddayo ku nnono ezaalekebwawo bajjajjaffe kuba ze zitusobozesezza okubeerawo essaawa ya leero era singa zinaakwatibwa bulungi, zisobola okulung’amya Buganda ey’enkya.  Bano baaweze okukola buli kimu okulwanyisa ekirwadde kino kisobozese bazzukulu baabwe okutambuza obulungi emirimu gyabwe ne Buganda esobole okudda ku ntikko. Kinajjukirwa nti mu kaweefube w’okulwanyisa ekirwadde kino, ekitongole ky’ensi yonna ekya UNAIDS kyalonda Ssaabasajja Kabaka Ronald Muwenda Mutebi II mu mwaka gwa 2017okubeera emmunyeenyeso mu kulwanyisa akawuka kano ku lukalu lwa Afirika. Okutuukiriza kino, Beene yasiima emisinde gy’amazaalibwa ge eg’emyaka ebiri egiyisegitambulira ku kulwanyisa akawuka ka Mukenenya era kumpi buli kimu kikoleddwa okutuukiriza kino.      	https://gambuuze.ug/2021/12/09/abataka-abakulu-abobusolya-basitukiddemu-okulwanyisa-mukenenya/
politics	Museveni bamuwere okuddamu okwesimbawo – Bobi Wine	  Kampala Omukulembeze w’ekibiina kya National Unity Platform (NUP), Robert Kyagulanyi Ssentamu, agamba nti kkooti mu ggwanga ziri ku kigezo era ayagala ewere Mwami Museveni obutaddamu kwesimbawo kuba aludde ng’abba akalulu. Omubaka Robert Kyagulanyi Ssentamu “Kkooti esazeemu okulonda kuno ne Mwami Museveni bamuwere okwesimbawo bw’ebanga kkooti esala mazima.” Kyagulanyi bw’ategeezezza bannakibiina abaawangulwa mu kalulu ka 2021 b’agamba nti abamu babbibwa. Kyagulanyi agamba nti kkooti eri ku kigezo nga bwe kyali ku kakiiko k’ebyokulonda akakulirwa Omulamuzi Simon Mugenyi Byabakama, kuba bannayuganda bagoberera buli kimu. “Kkooti eri ku kigezo okulaga nti oba ekolera bannayuganda oba esala mazima n’obwenkanya,” Kyagulanyi bw’agasseeko. Ono annyonnyodde nti balina obujulizi bwonna kkooti kw’erina okuyimirira okusazaamu okulonda kuno bw’eba ng’egoberera mazima nga bwe kirina okubeera. Kyagulanyi yeekokkodde ekiwenda kya ‘Pandagaali’ ng’abawagizi baabwe ab’enjawulo bakwatibwa ne basibibwa mu makomera ag’enjawulo gye bali mukutulugunyizibwa ate waliwo n’abaawambibwa n’okutuusa kati nga tewali amanyi gye bali. Ku by’okulumba ogumu ku mikutu gy’amawulire, Kyagulanyi agamba nti bakikoze wakati mu mukwano okulaga obutali bumativu era takyejjusa. Era alowooza nti buli kitongole kyonna ekibeera kikoze ensobi kirina okugambibwako kuba tewali bali waggulu w’amateeka. Ate Ssaabawandiisi wa NUP, Lewis Lubongoya agambye nti bannayuganda balina okusigala n’essuubi kuba kkooti esobola okusala amazima. Lubongoya ategeezezza nti abawagizi baabwe abasoba mu 3000 baawambibwa ate n’abalala tebamanyise wa gye bali nga n’abakulu mu kibiina bali mu kutiisibwatiisibwa. Bano bataddewo ennamba abantu abaawambibwako abaabwe kwe balina okukuba ne babawa ebibakwatako.    	https://gambuuze.ug/2021/02/02/museveni-bamuwere-okuddamu-okwesimbawo-bobi-wine/
religion	Rev. Can. Kagodo alondeddwa ku bulabirizi bwe Mukono	       Olukiiko lw’ Abalabirizi mu Kkanisa ya Uganda ku Lwokusatu lwalonze Rev Canon Enos Kagodo Kitto nga Omulabirizi omuggya ow’ Obulabirizi bwe Mukono. Kagodo azze mu bigere by’ Omulabirizi James Ssebaggala agenda okuwummula emirimu gy’ Obulabirizi. Rev. Kitto yabadde omuwandiisi w’Obulabirizi bwe Mukono era nga agenda kutuuzibwa nga omulabirizi ow’okutaano mu February w’omwaka guno. Ebitongole n’abantu Ssekinoomu batandise dda okuvaayo n’obubaka obuyozaayoza Kagodo olw’okutuuka ku kkula lino. Kagodo olwokaano alubaddemu ne Rev Godfrey Ssengendo era gyebigweredde nga amuwangudde. Rev. Canon Kagodo yazaalibwa mu 1968 era asuubirwa okutwala mu maaso ebimu ku bintu ebibadde bituukiddwako mu bukulembeze bwa Rt Rev James Ssebaggala. Kagodo mufumbo eri Catherine Namuddu era nga Katonda yabawa ezadde ly’ abaana 7. Mungeri yeemu olukiiko lw’Abalabirizi era lulonze Rev Onesimus Asiimwe ng’ omulabirizi wa North Kigezi era nga nowa Karamoja naye alondedwa olwa leero.           	https://gambuuze.ug/2023/01/18/rev-can-kagodo-alondeddwa-ku-bulabirizi-bwe-mukono/
politics	Atalaba Birungi NRM by’ekoze, abeera muzibe – Museveni	  Gulu Pulezidenti Yoweri Kaguta Museveni ategeezezza nti gavumenti gy’akulembera eya NRM eriko ebintu ebikulu by’ekoze mu myaka 35 gy’ebadde mu buyinza era nga kubeera kwefuula muzibe singa omuntu atandika okubuuza gavumenti ye ky’ekoze. Pulezidenti Museveni mu bitundu bye Gulu “Twalina ebbula lya ssukaali, ssabbuuni, bbiya, sooda, sseminti n’ebintu ebirala ebyetaagibwa. Leero byonna tubirina era okusoomooza kwe tulina kati kwakubifunira katale. Oyinza otya okugamba nti NRM terina ky’ekoze ng’amaduuka gonna gajjudde ebintu ebikoleddwa wano?” Bw’atyo Museveni bwe yategeezezza abakulembeze ba NRM mu bitundu bya Acholi eggulo ku Mmande mu kibuga Gulu. Museveni yagambye nti abawakana, balabire ku bintu Uganda byekola nebitunda ku muliraano era nga kano kabonero akalaga nti Uganda eyongedde okukula mu byenfuna. “Ayagala okulaba NRM bw’ekoze, tunuulira South Sudan nga yaakafuna obwetwaze nga tebannalwana, Juba yali ejjudde ebintu ebikolebwa wano. Waliwo n’omukungu wa South Sudan eyang’amba nti akatale kaabwe kajjudde byamaguzi bya Uganda okusinga Kenya,” Museveni bwe yannyonnyodde. Ono yategeezezza nti NRM w’etuuse esobola okukola buli kimu naye ekizibu kiri ku nguzi era n’asaba bannakibiina okulonkooma abagirya kuba kizing’amya emirimu n’okuvumaganya ekibiina. Abakulembeze mu bitundu bya Acholi baamusabye bintu ebyenjawulo omwabadde okukola ku kizibu ky’amasannyalaze wamu n’okulwana ku bbula ly’emirimu eriri mu bavubuka mu kitundu kino. Omubaka omukyala owa disitulikiti y’e Omoro, Catherine Lamwaka yasabye Pulezidenti Museveni abayambe ku nsonga y’okwongera omutindo ku by’abakola n’okulima era abakolere n’oluguudo lwa Omoro- Moroto basobole okutambuza obulungi ebyamaguzi byabwe. Museveni anoonya akalulu k’obwapulezidenti aka 2021 mu ngeri eya ssaayansi akyagenda mu maaso n’okusisinkana abakulembeze b’ekibiina mu bitundu ebyenjawulo era nga bano be balina okutuuka wansi mu bantu okunoonyaayo akalulu. Ono enkya ku Lwokubiri agenda kubeera mu disitulikiti y’e Kitgum ng’afundikira kampeyini mu kitundu kya Acholi. Ebitundu bya Acholi bye bimu ku byasinga okutawaanya Museveni nga yafunayo obululu ebitundu 40 ku buli 100 era ng’ekibuga Gulu buli mulundi kizze kimuwa obuzibu.    	https://gambuuze.ug/2020/11/17/atalaba-birungi-nrm-byekoze-abeera-muzibe-museveni/
politics	Gav’t enoonya obuwumbi 630 okuwummuza Sejusa ne banne awamu nokwongeza abajaasi emisaala	 Pulezidenti Yoweri Kaguta Museveni alagidde Minisitule y’ebyensimbi okuwaayo obuwumbi 630 eza silingi za Uganda okusobola okukola enteekateeka y’okwongera abajaasi omusaala awamu n’okuwummuza abamu ku bakulu mu ggye lya UPDF nakasiima akeegasa. Abajaasi abagenda okuwummula bawera 34 nga bano bali ku ddaala lya Genero nga mu bano mulimu Gen David Sejusa, Gen Elly Tumwine awamu ne Lt Gen Proscovia Nalweyiso. Abalala kuliko; Lt Gen John Mugume, Lt Gen Andrew Gutti, Maj Gen Stephen Kashaka, Maj Gen Phinehas Katirima, Maj Gen Elly Kayanja, Maj Gen Michael Ondoga, Maj Gen Gavas Mugyenyi, Brig Stephen Kwiringira awamu n’abalala. Kino kiddiridde olukiiko olukulu olw’ amagye okutuula nga lukubirizibwa omuduumizi ow’okuntikko era Pulezidenti Yoweri Kaguta Museveni nebakkaanya okusiibula abamu ku bajaasi n’okulinyisa omusaala nga batandikira ku bakulu kuba ennamba yabwe ntono. Ensonda mu magye zigamba nti Pulezidenti Museveni yannyonnyodde nti bagenero bano baweereza eggwanga okumala akaseera nga beetaaga okusiibulwa obulungi kuba webagira mu buyinza eggwanga teryalina ssente era babadde babeerawo ku busente butono n’omwoyo gwe ggwanga lyabwe. “ Bano batono nnyo, era baweereza eggwanga lyabwe akadde konna, tewali nsonga lwaki tetubasiibula bulungi,” Museveni bw’agambibwa okutegeeza. Okusinziira ku byavudde mu lukiiko abajaasi bagenda kwongezebwa ebitundu 100 ku 100 nga kati Genero ajja kuba afuna omusaala gwa bukadde 15 ate Brigadier afune obukadde 10. Omwogezi w’amagye, Brig. Felix Kulayigye yayise mu kiwandiiko ku Lwokubiri nakakasa nti beetaaga obuwumbi 630 okusobola okuggusa enteekateeka zino. Brig Kulayigye agamba nti bataddewo akakiiko okuva mu Minisitule y’ebyokwerinda nga kakulirwa Omuwandiisi ow’enkalakalira naba Minisitule y’abakozi okutunula mu nsimbi ezirina okwongera ku musaala gw’ abajaasi. “Olukiiko lwasemba eky’okwongera abajaasi omusaala n’ebitundu 100 ku 100 nga lutandika n’abajaasi abakulu kuba bano batono era baluddewo nga baweereza era abamu ku bano bagenda kuwummula mu mwaka gw’ebyensimbi guno ogwa 2022/2023,” Kulayigye bwe yagasseeko. Ono alaze nti beetaaga obuwumbi 517.9 okukola ku kwongeza omusaala ate obwumbi 116.8 kusiibula abakulu abagenda okuwummula nga mu mwaka guno gwonna beetaaga obuwumbi 634.8 okuggusa enteekateeka y’okwongeza abajaasi omusaala n’okuwummuza abanene. Kulayigye yalambise nti enteekateeka eno eyinza okubaawo omwaka gw’ebyensimbi okujja kuba embalirira y’omwaka guno yamala dda okuyisibwa ng’enteekateeka eno teriimu. Ono era yakakasizza nga abajaasi bonna abali ku ddaala lya Kapiteeni ababadde basuubirwa okuwummula bwebayimiriddwa okutuuka nga enteekateeka eno eteekeddwa mu nkola mu mwaka gw’ebyensimbi ogujja ogwa 2023/2024. Kulayigye agamba nti era singa ensimbi ezirina okusiibula abakulu abayogeddwako waggulu zinaabula bajja kwongerayo enteekateeka eno okutuusa omwaka ogujja.  	https://gambuuze.ug/2022/07/13/gavt-enoonya-obuwumbi-630-okuwummuza-sejusa-ne-banne-awamu-nokwongeza-abajaasi-emisaala/
health	Buganda esse omukago n’aba Healthy Hearts okulwanyisa ekirwadde ky’omutima	 Obwakabaka bwa Buganda nga buyita mu kitongole kyabwe ekikwanaganya bannamikago ekya Buganda Investments and Cultural Undertakings, busse omukago n’ekitongole kya Healthy Hearts Foundation n’ekigendererwa eky’okulwanyisa obulwadde bw’omutima. Minisita Nankindu nga atongozza omukago guno Bw’abadde atongoza omukago guno ku mbuga y’Obwakabaka enkulu e Bulange, Mmengo, Katikkiro Charles Peter Mayiga akubirizza abantu ba Buganda okusoosowaza eby’obulamu kibasobozese okutuukiriza ebigendererwa byabwe. Abasabye okukuuma obulamu nga bulamu bakiteeke ku lukalala lw’ebigendererwa byabwe. Mukuumaddamula ategeezezza nti abantu basaanidde okukola ebyo ebisobozesa emitima gyabwe okusigala nga miramu ng’okwewala okulya ebisiike mu bungi n’ennyama ensava, okunywa omwenge oguyitiridde ne ssigala ate bakole dduyiro kubanga omutima gwamugaso nnyo eri obulamu. “Omutima si ky’ekintu kyokka ekyomugaso mu mubiri naye ate bwegutaba mulamu ebitundu by’omubiri ebirala bifeeba.” Katikkiro bwe yategeezezza. Owoomumbuga yeebazizza ekitongole kya Healthy Hearts Foundation olw’okulafuubana okulaba ng’abantu bawangaala n’emitima emiramu ate ne kiwa n’abantu amagezi agakisobozesa okutuukirira era n’asaba abantu bagagoberere. Katikkiro akikkaatirizza nti singa abantu babeera balamu bajja kusobola okuzza Buganda ku ntikko kubanga ensonga Ssemasonga ey’okukola obutaweera bajja kuba basobola okugikwata kannabwala. Minisita avunaanyizibwa ku by’obulamu mu Bwakabaka bwa Buganda, Owek. Prosperous Nankindu Kavuma, y’ataddeko omukono ku ndagaano eno ku lw’Obwakabaka, ate Owek. Ritah Namyalo era nga ye Ssenkulu wa Healthy Hearts Foundation n’assaako ku lw’ekitongole ekyo.   	https://gambuuze.ug/2021/03/17/buganda-esse-omukago-naba-healthy-hearts-okulwanyisa-ekirwadde-kyomutima/
religion	Katikkiro n’omukyala nabo bawandiise ennyiriri mu Bayibuli	   Katikkiro Charles Peter Mayiga n’omukyala Margret Mayiga begasse ku Ssabasajja Kabaka Ronald Muwenda Mutebi II ne Maama Nnabagereka Sylvia Nagginda mukuwandiika ennyiriri mu Bayibuli empandiike n’engalo esoose mu Uganda. Aba Bible Society of Uganda, nga bakulembeddwamu omulabirizi we Mukono Rev William James Ssebaggala bakedde ku Butikkiro, amaka amatongole ag’obwakatikkiro okusobozesa Mayiga, omukyala wamu ne Ssabawolereza wa Buganda Oweek. Christopher Bwanika okuwandiika ennyiriri zaabwe. Kabaka yeyasookera ddala okuwandiika ennyiriri ttaano mu suula y’okubikkulirwa [Genesis] munteekateeka eno. Katikkiro awandiise ennyiriri ssatu naye mu ssuula y’okubikkulirwa, ate ye Oweek. Bwanika nawandiika ennyiriri bbiri. Mayiga ategeezezza nti kyetaagisa okuddaabiriza ebintu byaffe ebiba byonoonese tuddemu okubikozesa.   “Ssekabaka Muteesa 1, bweyawandiikira Nnabakyala wa Bungereza ebbaluwa, yalina Katikkiro ne Kabaka aliwo ng’omulimu guno gugenda mumaaso naye alina Katikkiro n’endowooza nti amakage amatongole gaba malungi okukolebwamu omulimu ogwo,” Mayiga bwagambye. Omulabirizi Ssebaggala agambye nti beebaza Katonda olw’okubawa omwaganya okuteekawo ebyafaayo mu Uganda. “Nga tujjukira Muteesa I, waaliwo okwolesebwa eri aba Bible Society abaagamba oluvanyuma lw’emyaka 50 nga bazze mu Uganda batekewo ekyafaayo eky’okuwandiika Bayibuli ng’ewandiikiddwa mumikono gya Bannayuganda, ensi ntono nnyo ezisobodde okukola ekintu kino,” Ssebaggala bwategeezezza. Asiimye nnyo Ssabasajja Kabaka olw’okukkiriza okubeera omuntu eyasooka okuwandiika ennyiriri ezisooka mu Bayibuli okuva ku lusooka okutuuka ku lw’okutaano. Yayongeddeko nti baagala abantu ba Buganda be baba bawandiika essuula y’okubikkulirwa yonna. Buli ayagala, alina eddembe okuwandiika oluvanyuma lw’okuwaayo emitwalo kkumi nga zino zigenda kweyambisibwa mukuzimba ekitebe ekiggya kya Bible Society mu Uganda.     	https://gambuuze.ug/2019/12/06/katikkiro-nomukyala-nabo-bawandiise-ennyiriri-mu-bayibuli/
health	Eddwaliro lye Mmengo lisiimye Obwakabaka olw’okuliyambako okutumbula empeereza	 Eddwaliro lya Mengo Hospital lisiimye Obwakabaka bwa Buganda awamu n’ebitongole byabwo olw’okuliyambako okutuusa empeereza y’obujjanjabi egwanidde ku bantu. Abakulira eddwaliro lino bawaddeyo ejjinja ery’omuwendo eri Obwakabaka nga babusiima olw’okukola enteekateeka y’okuleeta kuno eddiini awamu n’okuwaayo ettaka okwazimbibwa eddwaliro lino era nebasiima ne Terefayina y’Obwakabaka eya BBS olw’enkolagana ennungi. Bino byonna bibadde ku mukolo oguyindidde ku Hotel Africana ku Lwokutaano nga guno gwegukomekkereza ebijjaguzo by’emyaka 125 bukya eddwaliro lino litandikibwawo.  Ejjinja lino liweereddwa Minisitaw’Abavubuka, emizannyo, n’okwewummuza Oweek. Henry Sekabembe Kiberu kulwa Buganda era aba Mengo Hospital nebasiima okwolesebwa kwa Ssekabaka Muteesa I kweyalina nga ayita abazungu okujja basomese abantu be. Kinajjukirwa nti Obwakabaka era bwali busaale mukuwaayo ettaka era Dr. Sr. Albert Ruskin Cook kweyazimba eddwaliro ly’e Mengo, neriggulwawo mu 1897. Mu bubaka bwe, Oweek. Sekabembe ategeezeza nti eddwaliro ly’e Mengo libadde ssaale nnyo mu kuwagira enteekateeka z’Obwakabaka, n’anokolayo okugaba omusaayi; okuleeta Oluwalo, n’okugema obulwadde bwa COVID. Abadde omugenyi omukulu ku mukolo guno, Omuk. Emmanuel Katongole yeebazizza nnyo Obwakabaka okuwayo ettaka okwazimbibwa eddwaliro, erijjanjabye abantu okumala emyaka 125 ate n’okukuuma omutindo gw’obujjanjabi. Agambye nti eddwaliro ly’atandikawo n’ettendekero ly’abasawo ab’omutindo mu Afirika, terisosola mu ddini, nga bajjanjaba abantu, okukola emikaggo egizimba n’anokolayo ogwa Rotary Uganda ogwavamu etterekero ly’omusaayi ku ddwaliro lino.  Oluvannyuma Omuk. Katongole, atongooza enteekateeka Nnamutayiika ey’eddwaliro, era neyeeyama okuwongera okubakwasizaako mu by’ensimbi. Akulira eddwaliro lino, Dr. Rose Mutumba, awadde Omuk. Emmanuel Katongole ebbaluwa emusiima olw’obuwagizi bwe eri enteekateeka zonna ez’eddwaliro lino. Omukolo guno gwetabiddwako; Omuk. Patrick Ssembajjo – Ssenkulu wa BBS Terefayina, abakiise ku lukiiko olufuzi olwa Mengo Hospital, abasaawo, n’abaweereza mu bitongole by’Obwakabaka eby’enjawulo.      	https://gambuuze.ug/2022/10/29/eddwaliro-lye-mmengo-lisiimye-obwakabaka-olwokuliyambako-okutumbula-empeereza/
health	Emisinde gya Kabaka 2020 gitongozeddwa n’omulamwa gwa kulwanyisa siriimu	 Emisinde mubuna byalo, egitegekebwa buli mwaka okujaguza amazaalibwa ga Ssabasajja Kabaka Ronald Muwenda Mutebi, gitongozeddwa olwaleero mu Bulange. Omulamwa gw’emisinde gino guli, “Abasajja tulwanyise mukenenya tutaase abaana ab’obuwala”. Ng’atongoza emisinde gino ku Mbuga enkulu e Bulange Mmengo, Katikkiro Charles Peter Mayiga yagambye nti Kabaka afaayo nnyo kubulamu bw’abantube, kyava akola buli kisaanidde okulaba nga babeera balamu. “Bwetwatandika emisinde gino twali mu lutalo lwa kulwanyisa okuttonya mu bakyala (Fistula) naddala abawala abato abataneetuuka. Kaweefube twamumalako emyaka esatu ppaka 2016, era twawaayo obukadde 270. Mu 2017 obwanga twabutunuuliza Nalubiri era obukadde 550 twabuwaayo okumala emyaka esatu,”Mayiga bweyagambye. Ku mulundi guno, Kamalabyonna yagambye Ssabasajja yasiimye essira lissibwe ku mukenenya kubanga okunoonyereza kulaga nti akyegiriisa nnyo naddala wano mu Buganda. Abantu 1000 bakwatibwa ate abalala 500 bafa siriimu buli wiiki mu Uganda yonna. Ssabasajja yalondebwa okukwata omumuli gw’okulwanyisa siriimu naddala mubaami ku lukalu lwa Africa. Katikkiro yategeezezza nti emirundi egisinga obungi, abasajja beebasinga okusasanya akuwuka. “Mwemukwana abawala, naye ekyo bwekiggwa, bwemutuuka mukisenge ebintu bitambulira mumikono gyammwe. N’olwekyo, kikulu nnyo abasajja okutaasa obulamu bwa bakyala bammwe n’abaana,” Mayiga bweyakubirizza. Mu kukuza amazaalibwa ga Ssabasajja, Mayiga yagambye nti guno gwegumu kumikolo emikulu ennyo mu Buganda kubanga obulamu katonda bwawa Kabaka bunyweza ennono n’obuwangwa bwa Baganda. “Kabaka kyekitikkiro ky’ebyo ebitufuula eggwanga erimu. Buli mwaka oguyitawo, Ssabasajja Kabaka tumukulisa ng’omuntu ate n’Obuganda bujaguza kubanga ng’omulembe Omutebi gubeera gwongera okugundiira,” Mayiga bweyagambye. Yagaseeko nti emisinde mubuna byalo yeemu kungeri Obuganda gyebujaguzaamu olw’obulamu Katonda bwaba awadde Kabaka. “Twagala emitwalo mukaaga omwaka guno era twagala gibeere emisinde egisinga okudddukibwa ku lukalu lwa Africa,” Mayiga bweyagambye. Ate yye, akulira ekitongole kya UNAIDS mu Uganda Dr Karusa Kiragu yategeezezza nti Kabaka akoze omulimu gwamanyi nga ambasada w’okulwanyisa siriimu. “Tulina abantu bangi omuli ba pulezidenti n’ebakyala baabwe, abayimbi n’abantu abalala bangi naye Kabaka wa Buganda bonna abakubya ssubi mukukuliramu kaweefube w’okulwanyisa siriimu,” Kiragu bweyagambye. Yasanyukidde omukago gwebagenzeemu ne Airtel nagamba nti alina essuubi nti siriimu wakutuulwa ku nfeete. Kululwe, VG Somasekhar, akulira Airtel mu Uganda yagambye nti tebali muggwanga kuweereza bantu mubyampuliziganya kyokka, wabula n’okuyamba abantu okumanyagana n’okutumbula eby’obuwangwa byabwe. “Ebyempuliziganya tubyetaaga okutumbula embeera z’abantu. Tulina okufuba okulaba nti nga bwetutumbula tekinologiya, tetuteekeddwa kusanyawo mpisa n’abulombolombo bw’abantu,” Somasekharbweyagambye.   	https://gambuuze.ug/2019/11/25/emisinde-gya-kabaka-2020-gitongozeddwa-nomulamwa-gwa-kulwanyisa-siriimu/
politics	Kkooti Ensukkulumu eyongezaayo ogwa Bobi Wine okutuusa enkya	  Kampala Bannamateeka ba Robert Kyagulanyi Ssentamu nga bakuliddwamu Medard Lubega Sseggona balagiddwa okusooka okuzza obuggya Ssatifikeeti zaabwe ezibakkiriza okuwoza emisango nga Ssaabalamuzi tannawa nsala ye mu kusaba kwa Kyagulanyi mw’ayagalira okuggyayo omusango gwe mw’awakanyiza obuwanguzi bwa Pulezidenti Yoweri Museveni mu kalulu ka 2021. Kyagulanyi yavaayo n’ategeeza olukung’aana lwa bannamawulire mu Kampala, omwezi oguwedde nti yalagidde bannamateeka be okuggyayo omusango kuba yabadde alemeddwa okufunayo obwenkanya. Bannamateeka ba Kyagulanyi nga bali wabweru wa kkooti ensukkulumu Olwaleero kkooti Ensukkulumu eyongezaayo okuwulira okusaba kwa Kyagulanyi eyakwata ekyokubiri mu kalulu akaakubwa nga January 14. Ssaabalamuzi Alfonse Owiny – Dollo awaliriziddwa okwongezaayo omusango guno okutuusa enkya ku ssaawa 3 ez’okumakya, asobozese bannamateeka ba Kyagulanyi okuzza obuggya Ssatifikeeti zaabwe ezibakkiriza okukola emirimu nga bannamateeka oluvannyuma lw’okuggwako nga 1 March 2021. Kino kiddiridde bannamateeka ba Kyagulanyi okusaba okuwabulwa kkooti kuba Ssatifikeeti zaabwe ziweddeko ate ng’ekyokufuna empya kwabadde kukeereye. Mu kwanukula omu ku bawawaabirwa era Ssaabawolereza , William Byaruhanga, ategeezezza nti talina ttabbu ku kya Sseggona kweyongerayo ng’awoza wadde layisinsi ye yabadde eweddeko olw’okuba nti tewali budde era obudde obwaweebwayo okuwulira omusango guno bwabadde buggwaayo. “Tusaba nti singa kkooti ekkiriza, ffe tetulina kuwakanya kwonna ku kwongezaayo musango tusobozese Sseggona ne banne okumaliriza okufuna Ssatifikeeti zaabwe.” Byaruhanga bw’annyonnyodde kkooti. Ssaabalamuzi Owiny-Dollo ku nsonga eno agambye nti, “Tubawadde okutuuka olw’eggulo lwaleero ku ssaawa 11 okumaliriza ensonga ya Ssatifikeeti ne Ssaabawandiisi w’ekitongole ekiramuzi. Bwekiba kyakulwawo musobola okuweebwa Ssatifeeketi ez’ekiseera eziggwako nga March 18.” Kkooti Ensukkulumu ebadde ezzeemu okutuula amakya ga leero okuwulira okusaba kwa Kyagulanyi mw’ayagalira okuggyayo omusango gwe ogw’ebyokulonda.     	https://gambuuze.ug/2021/03/04/kkooti-ensukkulumu-eyongezaayo-ogwa-bobi-wine-okutuusa-enkya/
politics	Beene ayagala bwenkanya ku bantu abattibwa mu kwekalakaasa olwa Bobi Wine	  Bulange -Mmengo Ssaabasajja Kabaka Ronald Muwenda Mutebi, azzeemu okusaba wabeewo okunoonyereza ku kittabantu ekyaliwo mu mwezi gwa Museenene nga 18 ne 19, oluvannyuma lw’okukwatibwa kwa Bobi Wine e Luuka.  Nnyinimu yategeezezza nti abantu bangi baafiirwako abaabwe naye n’okutuusa kati bano tebafunanga bwenkanya era n’alaga nti akaseera eggwanga lye kigendamu kigenda kubeera kizibu era n’asaba abantu be okwegayirira Katonda asobole okubalaga ekkubo. Okwogera bino Omutanda yabadde mu bimuli bya Bulange ku mukolo gw’ennyimba za Ssekukkulu eziyimbibwa kkwaya ez’enjawulo, wamu n’okusiimirako abakozi abasukkulumye ku bannaabwe mu bitongole bya Buganda. “Ebyafaayo ebyo bye njogeddeko ebyaliwo mu Novemba, bannayuganda ddala bangi abaafiirwa abantu baabwe era bangi bakyali mu maziga, beetaaga okumanya abatta abantu baabwe.” Omutanda bwe yasabye. Kinajjukirwa nti olwaleero guweze omwezi mulamba bukyanga abantu abasoba mu 50 battibwa mu kwekalakaasa okwaliwo mu Museenene nga beekalakaasa olw’okukwatibwa kwa Bobi Wine bwe yali anoonya akalulu e Luuka. Ssaabasajja era yasinzidde wano n’asiima abakozi be mu bitongole ebyenjawulo olw’okukola obutaweera okulaba nga bakulaakulanya Obuganda. Ku mukolo guno, Empologoma esiimye okusanyusibwamu n’ennyimba z’amazaalibwa ga Yesu Kuristo 2020, omukolo ogukolebwa ebitongole by’Obwakabaka n’okusiimirako abaweerezza obulungi mu bitongole bino. Ate ye Kamalabyonna wa Buganda, Charles Peter Mayiga, ku mukolo guno kwe yasinzidde neyeebaza abakozi mu Bwakabaka abakoze emirimu gy’Embuga wakati mu kusoomoozebwa kw’ekirwadde kya Covid-19. Yaloopedde Omutanda emirimu egitaasobose kukolebwa olwa Ssennyiga Corona. Katikkiro yasiimye abantu ba Buganda abasobodde okujjumbira emirimu n’enteekateeka z’Embuga wakati mu kusoomoozebwa kwa nnawookeera omukambwe. Ku mukolo guno, Kamalabyonna yakwasizza abakozi b’omwaka 2020 okuva mu bitongole by’Obwakabaka, engule eyabanjuliddwa Omuk. Anthony Wamala omukubiriza w’olukiiko lw’abakulira ebitongole by’Obwakabaka. Abalabirizi okuli ow’e Namirembe, Wilberforce Kityo Luwalira n’Omulabirizi wa West Buganda, Henry Katumba Tamale, baasabye abeetabye ku mukolo guno okwerinda ekirwadde kya Ssennyiga Corona era bafube okukuuma eddembe n’okuteekawo obwenkanya mu kiseera ky’ebyokulonda kye tugendamu. Omukolo guno gwetabiddwako Nnaabagereka Sylvia Nagginda, Nnamasole Margaret Ssiwoza, abamyuka ba Katikkiro, baminisita okuva mu Bwakabaka wamu n’abakulira ebitongole by’Obwakabaka ebyenjawulo. Oluvannyuma Omutanda yasiimye n’akoleeza omumuli gwa Ssekukkulu. Abaasiimiddwa kuliko; Victoria Babirye Kakooza owa Majestic Brands, Robert Kamoga owa BBS Terefayina, Nabatanzi Yudayah owa Buganda Heritage and Tourism Board, Namuyimba Henry Brian okuva mu Buganda Land Board n’abalala.    	https://gambuuze.ug/2020/12/21/beene-ayagala-bwenkanya-ku-bantu-abattibwa-mu-kwekalakaasa-olwa-bobi-wine/
politics	Ssaabalamuzi alagidde Bobi Wine eby’okuggyayo omusango abifulumye mu kyapa gavumenti	  Kampala Pulezidenti w’ekibiina kya National Unity Platform (NUP), Robert Kyagulanyi amanyiddwa nga Bobi Wine, ng’ayita mu bannamateeka be ku Lwokusatu awadde kkooti ensonga mukaaga lwaki asazeewo okuggyayo omusango gwe yawaabira Museveni ng’awakanya ebyava mu kalulu k’Obwapulezidenti aka 2021. Ssaabalamuzi Alfonse Owiny Dollo  Okusookera ddala Kyagulanyi ategeezezza kkooti nti okusalawo kuno akukoze awatali kugulirirwa oba okubaako okutegeeragana kwonna kwatuukako wakati we n’abo be yawaabira okuli Pulezidenti Museveni, akakiiko k’ebyokulonda wadde Ssaabawolereza wa gavumenti. “Okusalawo kw’omuwaabi tekulina gye kwekuusaamu ku kugulirirwa oba enteeseganya zonna okuva mu bawawaabirwa oba omuntu yenna omulala.” Ekiwandiiko ekisaba okuggyayo omusango bwe kisomye. Kyagulanyi eyali omuyimbi n’ayingira eby’obufuzi, ekirala agamba nti abajulizi be bayigganyizibwa ab’ebyokwerinda ng’abamu bawambiddwa ate abalala ne batulugunyizibwa ku biragiro by’abantu abakolera Museveni ne Ssaabawolereza wa gavumenti. Bobi Wine alumiriza ebitongole okuli poliisi ne NIRA okumalako abawagizi be n’abajulizi b’alina emirembe nga babanoonyerezaako n’okubatambulirako. Kyagulanyi annyonnyodde nti amateeka agafuga empaaba y’omusango gw’okulonda ogukwata ku Pulezidenti gamulemesa okukola ennongoosereza mu mpaaba ye olw’obudde, ekintu ekyataataganyizza omusango gwe. Ensonga endala gy’awadde kwe kuba nti amagye ne poliisi baazingako ekitebe ky’ekibiina kye ku biragiro bya Pulezidenti Museveni ne Ssaabawolereza wa gavumenti, ekyamulemesa okukung’aanya obujulizi mu budde. Bobi Wine agamba nti akadde ke yamala ng’aggaliddwa mu maka ge, kaamufiiriza obudde okunoonya obujulizi kyokka ate kkooti ensukkulumu eremedde ku ky’okugaana okumwongera obudde, ekintu ekifudde omusango gwe omuzibu. Ezo waggulu ze zimu ku nsonga kwe yeesigamizza okusaba kwe n’agamba nti taguliriddwa wadde okubaako enteeseganya zonna ze yeenyigiramu n’abo be yawaabira. Oluvannyuma lw’okuwuliriza ensonga za Kyagulanyi ezisengekeddwa bannamateeka be abakuliddwa Medard Sseggona, Ssaabalamuzi Alfonse Owiny Dollo, ategeezezza nti okusaba kuno kulina okutimbibwa era kukubibwe mu kyapa kya gavumenti nga tekunnawulirwa. Ssaabalamuzi asabye Sseggona okuleeta ekirayiro ky’omuwaabi ekikakasa nti aggyeeyo omusango ng’olwaleero terunnaziba.    	https://gambuuze.ug/2021/02/24/ssaabalamuzi-alagidde-bobi-wine-ebyokuggyayo-omusango-abifulumye-mu-kyapa-gavumenti/
politics	Kidandala asigale ku mirimu gy’ekibiina, talina kyanona mu Palamenti – Sseggiriinya	 Bya Gladys NanyombiKawempe Olutalo lwa ani atwala kkaadi y’ekibiina kya National Unity Platform (NUP) mu kitundu kya Kawempe North, lulanze ng’abantu ababiri abalusigaddemu buli omu alaga nga bw’asinza ku munne enkizo mu by’obufuzi.  Embiranye kati eri wakati wa kkansala wa Kawempe North ku lukiiko lwa KCCA n’akulira okuteekerateekera ekibiina kya NUP, Sulaiman Kidandala oluvannyuma lw’Omubaka Latif Ssebaggala okusalawo okwesimba ku bwa Loodimmeeya wa Kampala mu kalulu ka 2021. Kkansala Sseggiriinya yategeezezza nti, abantu b’e Kawempe beetaaga omuntu anaasobola okutuusa ensonga zaabwe mu Palamenti n’okutereeza ebyo byonna ebyasoba. “Bonna be ng’enda okuvuganya nabo mbasinga obukugu mu by’obufuzi kubanga abantu b’e Kawempe mbaluddemu era nze mmanyi kye beetaaga. kino kitegeeza nti nze omuntu omutuufu asobola okutuula mu kifo kino kubanga n’akoze dda okwebuuza okuva mu balonzi nebansuubiza okumpa obululu,” Sseggiriinya bweyategeezezza. Sseggiriinya yannyonnyodde nti, Kidandala alina bingi by’akwasaganya bingi naddala emirimu gy’ekibiina ng’okujja mu lwokaano luno abeera agattise emirimu mingi. “Kidandala asooke atuukirize ensonga z’ekibiina ez’okufuula Omubaka Robert Kyagulanyi Pulezidenti w’eggwanga naye bw’alemerako simugaana kwesimbawo kubanga ddembe lye ate simutya kubanga munafu.” Sseggiriinya bwe yagambye. Yannyonnyodde nti, abadde tamanyi nti waliwo abantu abalala abeesimbyewo ku kifo kino nga bali ku kkaadi ya NUP era eno y’ensonga lwaki yakubisa n’ebipande nga kuliko akabonero ka manvuuli. Wabula Kidandala yategeezezza nti, yali kkansala era abantu b’e Kawempe North omuntu gwe bandyagadde addire Latif Ssebaggala si mulala wabula Kidandala kubanga y’ategeera ensonga. Kidandala yannyonnyodde nti, wadde ekibiina ki NUP tekinnasalawo ani agenda kukwata bbendera naye mwetegefu okugendera ku kusalawo kw’ekibiina era kyonna ekinaava mu kamyufu ky’agenda okugenderako. “ Sijja kulekulira kibiina singa mba mpanguddwa mu kamyufu olw’ensonga nti mbadde mu by’obufuzi okumala emyaka etaano era ekyo tekijja kummalamu mmanyi”, Kidandala bwe yategeezezza. Kidandala yawabudde Sseggiriinya akimanye nti si y’amusalirawo era akimanye nti abantu abakwasanya ebintu ebingi be basinga okubaamu omugaso era nti omuntu omunafu nebwabeera ebintu ebitono bimulema okukwasaganya. Ekibiina kya NUP kikyasanze okusoomoozebwa olwa bantu abangi abaagala kkaadi ku bifo eby’enjawulo era nga waliwo n’abavuddeyo nebeekubira enduulu nga bwe waliwo abatandise okukanda abantu ssente babawe kkaadi. Akulira ekibiina kino, Robert Kyagulanyi Ssentamu yavaayo n’alabula akakiiko akasunsula abeesimbyewo obutagezaako kulya nguzi ku muntu yenna kubanga kino kitattana ekifaananyi ky’ekibiina. Kati abalonzi b’ekitundu kya Kawempe North balinze kuwulira kiva mu kibiina ku ani anaaba alondeddwa okukwatira ekibiina bbendera wakati wa Sseggiriinya ne Kidandala.    	https://gambuuze.ug/2020/09/18/kidandala-asigale-ku-mirimu-gyekibiina-talina-kyanona-mu-palamenti-sseggiriinya/
business	Omulangira Wasajja asabye abavubuka okunnyikiza emirimu egizza Buganda ku ntikko	 Omulangira David Kintu Wasajja asabye abavubuka wonna mu Buganda okunnyikira okukola emirimu egisobola okuzza Buganda ku ntikko awamu n’okutumbula embeera z’abantu ba Kabaka. Obubaka buno bubaweereddwa omulangira David Kintu Wasajja wabadde asisinkanye olukiiko olufuzi olw’ abavubuka mu Buganda olwa Buganda Youth Council ku Lwokubiri mu Masengere e Mmengo. “Ekitiibwa kya Buganda kiri mu bantu ba Ssaabasajja, tetuyinza kwenyumiriza mu bizimbe byetulaba wano nga abantu baffe tebali bulungi, tulina okubazimba mu bulamu bwabwe, okubeera obulungi. Mwebale ensonga za Buganda butazisuula muguluka kubanga emyaka gyammwe waliwo bingi ebyandibabuziza,” Omulangira bwe yagambye. Ono abeebazizza olw’ obumu bwebolesa mu buweereza okutwala abavubuka ba Buganda mu maaso kyokka nabasaba okwewala ebisomoozo okubaggya ku mulamwa wabula nga abakulembeze bateme empenda engeri y’okubivuunuka okutuukiriza obuvunaanyizibwa obwabakwasibwa. Ssentebe w’Abavubuka mu Buganda Baker Ssejjengo amwanjulidde Alipoota omuli ebituukiddwako era nalambulula nebyo ebyokusibwako essira omwaka guno okulaba nga Abavubuka bongera okuyitimuka wonna mu Buganda.   	https://gambuuze.ug/2022/03/30/omulangira-wasajja-asabye-abavubuka-okunnyikiza-emirimu-egizza-buganda-ku-ntikko/
politics	Dr.  Kawanga Ssemogerere aziikiddwa,  bamutendereza olw’obwesimbu	       Abakungubazi ab’enjawulo okuva mu Gavumenti eyawakati neya Ssaabasajja Kabaka omubadde bannabyabufuzi ne bannaddiini baakedde Nattale e Nkumba mu Busiro okuwerekera eyaliko Ssenkaggale wa Democratic Party (DP), Dr. Paul Kawanga Ssemogerere eyafa ku nkomerero ya wiiki ewedde. Obubaka bwa pulezidenti Yoweri Museveni busomeddwa Ssaabaminista Rt. Hon. Robinah Nabbanja, era amwebazizza olw’okukkiriza n’aweereza ne gavumenti eno eriko mu biseera nga kye baggye bajje mu obuyinza ne wankubadde nga ye yali wa Democratic Party. Museveni asaasidde nnyo Nnamwandu n’abenju olw’okufiirwa Dr. Ssemwogerere. Ku lw’Obwakabaka, Katikkiro, Owek. Charles Peter Mayiga, atenderezza nnyo omugenzi Dr. Paul Kawanga Ssemwogerere olw’okubeera munnabyabufuzi omuntumulamu era omwesimbu. Mukuumaddamula Mayiga annyonnyodde nti ennaku zino, sikyangu okusanga munnabyabufuzi nga muntumulamu, mwetoowaze, mwesimbu, ate ng’agatta abantu, nga Ssemwogerere bw’abadde.  “Bannabyabufuzi bangi bye boogera si bye batambulirako, abamu banoonya bitiibwa na buyinza, nebeerabira obuvunaanyizibwa obubijjirako ate kiri mu gavumenti nabaagala okutwala obuyinza,” Owek. Mayiga bw’agambye. Ono asabye bannabyabufuzi okufuba okunyweza obuntubulamu kuba webutali wabaawo bwannakigwanyizi; buluvu; kkabyo, n’emize emirala mingi egizingamya eggwanga lyaffe.  Abakuutidde okukimanya n’okutegeera nti eby’obufuzi si kazannyo, wabula buvunaanyizibwa. Kuba bwe bikwatibwa obubi, bitwaliramu obulamu bw’abantu, so ng’ate bwe bikwatibwa obulungi, bikulaakulanya eggwanga. Katikkiro Mayiga yeebazizza nnyo omugenzi olw’amaanyi geyassa mu kaweefube ow’okuzzaawo Obwakabaka, naddala mu kiseera nga Omutanda akyali Ssaabataka.  Ye omukulu w’ekika ky’Olugave, Omutaka Grace Musoke Ssemakula, yeebazizza nnyo omugenzi olw’engeri gy’abadde awagiramu ekika, ate ng’abadde omu ku beebuuzibwako eby’ennono ebikwata ku kika eky’olugave. Oweek. Joseph Mulwanyammuli Ssemwogerere, ow’essiga lya Ggere mu kika ky’Olugave e Ssese, omugenzi mw’abadde asibuka, atenderezza nnyo omugenzi olw’obwetoowaze bwe, obweyolekedde ennyo mu mukiibwa ky’abadde amuwa ng’owessiga, newankubadde nga yali kitaawe. Agambye nti bajja kumusaalirwa nnyo kuba gwegubadde omuzinga gwabwe ogw’emirembe; ogw’obuntubulamu; ogw’obukulembeze, ate omutabaganya.  Dr. Ssemogerere akubiddwa emizinga 17 okusiima emirimu gyakoledde eggwanga okusobola okunyikiza Demokulaasiya n’enfuga ey’ amateeka. Omukolo gwetabiddwako Ssaabaminisita Rt. Hon. Robbina Nabbanja; Katikkiro wa Buganda; Bakatikkiro Abaawummula; Baminisita okuva mu Gavumenti eyawakati n’ey’e Mengo, Bannabyabufuzi ab’enjawaulo; Bannaddini; abakungu n’abantu abalala bangi nnyo.      	https://gambuuze.ug/2022/11/21/dr-kawanga-ssemogerere-aziikiddwa-bamutendereza-olwobwesimbu/
health	Buganda yaakuddamu okugema abantu COVID-19 – Katikkiro Mayiga	    Katikkiro Charles Peter Mayiga ategeezezza nti Obwakabaka bugenda kuddamu okugema abantu ekirwadde kya Ssennyiga Corona (COVID-19) okuyambako okukuuma abantu nga balamu wakati ng’eggwanga ligguddwamu.  Okwongera bino Katikkiro Mayiga abadde atongoza kaweefube w’okukyusa  endowooza y’abantu eri ensoma y’abaana mu Uganda mu bimuli bya Bulange ku Lwokubiri.  “Obwakabaka buteeseteese okugema nga kwe twalina omwaka oguwedde. Ku mulundi guno okugema kugenda kutwalibwa mu masaza ag’enjawulo, kyemuva mulaba nga Minisita wa gavumenti ez’ebitundu tuli naye wano.” Katikkiro Mayiga bw’ategeezezza.  Enteekateeka eno yaakubaawo nga 29 ne 30 Gatonnya 2022 mu masaza gonna aga Buganda. Owek. Mayiga akubiriza abantu bonna abatannaba kwegemesa okujjumbira enteekateeka eno naddala abasomesa n’abakola mu masomero gano awamu n’abayizi abasusizza emyaka 18.  Ku nsonga y’amasomero agagguddwawo, Katikkiro Mayiga asabye abazadde okuggyamu abaana endowooza ya bw’ofuna ssente tekikwetaagisa kuddayo kusoma.  Era abayizi abasabye okumanya nti okugenda ku ssomero tekuba kunoonya  bugagga naye okumanya n’obugunjufu, era buvunaanyizibwa bw’abazadde okumanya ensonga zino ne bazikolako.  Agasseeko nti obuyigirize nabwo bufuna ate osobola n’okusuubula ng’oli muyigirize.  Mukuumaddamula asabye abazadde okubuulirira abaana, babazzeemu essuubi kuba bamaze akaseera akawera nga tebali ku ssomero.  Owek. Mayiga asabye abantu okusigala nga beerinda ekirwadde kya Corona wakati ng’eggwanga ligguddwawo era beewale okukung’aana era banyikire okwegemesa mu bwangu.  Ate Ssentebe wa bboodi y’ebyenjigiriza mu Buganda, Deborah Zawedde ategeezezza nti Corona akosezza nnyo ebyenjigiriza okumalirira ddala emyaka 2.     Zawedde naye asabye abasomesa okufuba okwegemesa kuba eddagala gyeriri era n’asaba abazadde okukwatagana n’amasomero kibayambe  okuwa emibiri gyabwe amaanyi okulwanyisa endwadde.  Omukolo gwetabiddwako Omukubiriza w’olukiiko lwa Buganda, Owek Patrick Luwaga Mugumbule, Ssaabawolereza w’Obwakabaka Christopher Bwanika nga y’akiikiridde Minisita w’ebyenjigiriza, Owek Dr. Prosperous Nankindu Kavuma, Ssentebe wa Bboodi; Muky. Deborah Zawedde, Owek Kiwuka Viola, ne bannabyanjigiriza okuva mu bitongole by’Obwakabaka ebyenjawulo.	https://gambuuze.ug/2022/01/04/buganda-yaakuddamu-okugema-abantu-covid-19-katikkiro-mayiga/
politics	Mutwale nga Musa wa Bayibuli agenda okutuusa bannayuganda mu nsi ensubize – Nobert Mao ku ddiiru gyeyakoze ne Museveni	Ssenkaggale w’ekibiina ki Democratic Party (DP), Nobert Mao ategeezezza bannayuganda nti ensi ensubize eri kumpi era ye Musa ayogerwako mu Bayibuli agenda okubatuusaayo nasaba bamunywerereko ayambeko okukyuusa obuyinza mu ddembe. Bino Mao abyogeredde mu lukungaana lwa bannamawulire lwatuuzizza ku City House mu Kampala okwogera ku ndagaano gyeyakoze ne Pulezidenti Museveni okukolaganira awamu mwebamulondedde okubeera Minisita wa Ssemateeka n’ekitongole ekiramuzi. “Uganda eri mukwetegekera kukyuusa buyinza kino tukitandiseeko. Ffe nga DP tuyambako kwanguya ku nsonga eno. Ekibuuzo oba naasobola okubeera Pulezidenti ekyo sikyenfaako. Mukkirize mbeere Musa anabatwala mu nsi ensuubize wadde nze sijja kutuukayo,” Ssenkaggale Mao bw’agambye. Okusinziira ku Mao, agenda kusigala ku ludda oluvuganya asobole okutwala bannayuganda mu nsi ensubize era ogwo gwemulimu gwange. Mao agamba nti kyafa sikubeera Pulezidenti wa Uganda naye ajja kufiirawo okulaba nti Uganda eva mu busibe bwemazeemu emyaka 40 nga tagenda kwonoona kadde konna. Mao agamba nti mu byaliko kwekulaba nti obuyinza bukyuuka mu mirembe era DP erina omukisa okuddamu okuwandiika ebyafaayo ng’ekibiina ekyayamba Uganda okukyuusa obuyinza mu mirembe era eno yemu ku nsonga lwaki yagattiddwa ku gavumenti. Ono annyonnyodde nti nga Opozisoni bamaze obudde bungi nga basaba obuyinza bukyuuke naye buli lwebabadde bagezaako nga tewali kyamaanyi kivaayo nalowooza nti ekiseera kituuse okukyuusa ku bukodyo. Mao akizeemu nti DP ekyaliwo era terina gyelaga era nakakasa nti ajja kusigala nga ye Pulezidenti wa DP naye nga ku luno bakweyambisa ne gavumenti okutuukiriza ebigendererwa by’ekibiina. Ono abotodde ebyama ng’ endagaano eno eyateereddwako omukono ne Pulezidenti Museveni bw’amaze omwaka mulamba nokusoba nga ekitegeeza akakiiko akakiiko akatambuza ekibiina nga kano kekakola omulimu ku lw’olukiiko olufuzi olw’ekibiina olwa ‘NEC.’ “ Nali mwesimbu era nabagamba nti njogerezeganya ne Pulezidenti Museveni. Ndi musanyufu n’ekibiina ekitambuza ekibiina kuba okutuuka leero tewali kyama kyonna kyasomolwa, ” Mao bw’alambuludde. Bino webijjidde nga Pulezidenti Mao alindiridde oluyazibwa olunaku lw’enkya mu maka g’Obwapulezidenti Entebbe nga tanatandika mirimu nga Minisita wa Ssemateeka n’ekitongole ekiramuzi.  	https://gambuuze.ug/2022/07/26/mutwale-nga-musa-wa-bayibuli-agenda-okutuusa-bannayuganda-mu-nsi-ensubize-nobert-mao-ku-ddiiru-gyeyakoze-ne-museveni/
religion	Obwakabaka bukungubagidde Ssaabasumba Yonah Lwanga	 Obwakabaka bwa Buganda bukungubagidde Ssaabasumba w’Abasodokisi mu ggwanga, Yonah Lwanga eyafiiridde mu ggwanga lya Buyonaani (Greece) ku Ssande. Katikkiro Mayiga bw’abadde ayogerako eri bannamawulire ku Mmande mu Bulange Mmengo, ategeezezza nti ono abadde ddoboozi ly’abo abanyigirizibwa era ayagala ennyo Kabaka we n’ensi ye Buganda. “Ssaabasumba Lwanga abadde omukulembeze w’eddiini asoosowaza obulungi bw’abantu. Abadde alwanirira eddembe ly’obuntu, enfuga entambulira ku mateeka, enkulaakulana n’okutabagana.” Owek. Mayiga bw’agambye. Owek. Mayiga agasseeko nga Ssaabasumba Lwanga bw’abadde musajja eyeeyagalira mu nnono n’obuwangwa bwa Buganda kyokka ate nga yeeyagalira bulungi mu nsi Uganda. Mu ngeri yeemu bannabyabufuzi batenderezza abadde Ssaabasumba w’Eklesia y’Abasodokisi mu Uganda, Yonah Lwanga ng’omusajja abadde omumalirivu era eddoboozi ly’abo abanyigirizibwa era ne basaba bannayuganda okumulabirako. Lwanga yafudde ku Ssande ku myaka 76 wabula ng’ebisingawo ku kyavuddeko okufa kwe tekinnategeerekeka. Ayavuganyaako ku bwapulezidenti, Dr. Kizza Besigye amwogeddeko ng’omusajja ateerya ntama era abadde omukulembeze omulungi akadde konna. Okusinziira ku Besigye, Lwanga abadde mumalirivu, eyekkiririzaamu era abadde akola ennyo okulaba nga Uganda ekulaakulana era bw’atyo n’ategeeza nti Uganda efiiriddwa nnyo. Ate Nnampala wa gavumenti, Thomas Tayebwa amwogeddeko ng’omusajja ow’amazima awaddeyo amaanyi ge gonna okuweereza abantu ba Katonda. Omuloodi Erias Lukwago amwogeddeko ng’omusajja awaniridde obwenkanya akadde ke konna. Lwanga yazaalibwa mu 1945 ng’enzikiriza y’Abasodokisi yaakamala okutongozebwa mu Uganda wadde nga yali ebaddewo okuva mu 1900.   	https://gambuuze.ug/2021/09/06/obwakabaka-bukungubagidde-ssaabasumba-yonah-lwanga/
business	Ssaabaminisita Nabbanja atongozza okugabira abantu ssente za COVID	      Kampala  SsaabaminisitaRobinah Nabbanja atongozza kaweefube wa gavumenti ow’okugabasente eri bannansi abaakosebwa omuggalo, era n’agamba nti we bunaazibira ng’abasinga ssente zino nga zibali mu ngalo. ” Enteekateeka y’okuweereza ssente eri abantu abali mu bwetaavu ngitongozza era nkakasizza nti zijja kutuuka kubanga baziweereza ku ssimu ne nkirabako nti omuntuazifuna bulungi.Tutandise n’ebitundu ebyasobodde okukozesa obwangu mu kuwandiisa abantu kubanga tetusobola kubalinza mbu balinda abo abaakozesa akasoobo.” Ssaabaminisita Nabbanja bw’ategeezezza bannamawulire ku Lwokuna mu Kampala. Okusinziira ku Ssaabaminisita Nabbanja, olwaleero abantu 50 ku 100 ku abo abasunsuddwa bagenda kusula nga ssente bazifunye era bajja kwongerako okusingala ku bwangu abasunsula bwe bagenda okukozesa. Nabbanja ategeezezza nti enkola ya ssente baagipimapiima n’eyokugaba emmere ne kikakasibwa nti okugaba ssente kye kisinga era n’asaba abantu babeere bagumu kubanga tewali muntu ali mu bwetaavu gwe bagenda kuleka bbali. Mu kutongoza kaweefube ono, kirambikiddwa nti nti tewali muntu asobola kusubwa mukisa gwa ssente ng’agwa mu kiti ky’abo abateekeddwa okuzifuna kubanga emiwaatwa gyonna egiyinza okukozesebwa abaagala okuzibba mizibe. Ono asiimye gavumenti n’akakiiko akaateekebwawo okulwanyisa nnawookera w’ekirwadde kya Coronaera n’asaba bannayuganda obutaddiriza mu kugoberera ebiragiro by’abasawo eby’ateekebwawo okulwanyisa obulwadde buno. Mu kutongoza enteekateeka eno, Ssaabaminisitaawerekeddwako abakungu ba gavumenti omuli; omumyuka we owookubiri, Gen. Moses Ali, Minisita w’ebyamawulire Chris Balyomunsi awamu n’abalala.          	https://gambuuze.ug/2021/07/08/ssaabaminisita-nabbanja-atongozza-okugabira-abantu-ssente-za-covid/
politics	Minisita Rukutana alina okuvunaanibwa – Pulezidenti Museveni	 Pulezidenti Yoweri Kaguta Museveni ategeezezza nga Minisita w’abakozi Mwesigwa Rukutana, bwalina okuvunaanibwa olw’okujjirayo abantu emmundu bwebabadde mu kulonda akamyufu ka NRM ku Lwokutaano. Minisita Mwesigwa Rukutana Museveni bino yabitadde ku mukutu gwe ogw’omutimbagano gwa Twitter yanyonyodde nga efujjo n’obuvuyo awamu n’okubba obululu ebyeyolekedde mu kamyufu byonna bigenda kunoonyerezebwako nasuubiza nga bino bwebikomye. Pulezidenti Museveni yategeezezza nti, “Abo abakuba abantu e Bukono bonna bali munda ate abalala badduse. Minisita Rukutana ali mu kkomera era ono n’abalala abenyigidde mu fujjo bagenda kuvunaanibwa; okukuba abantu, okugezaako okutta omuntu n’okutta omuntu n’emirala.” Rukutana yakwatiddwa mu ttuntu ku Lwomukaaga okuva mu makaage e Rushenyi era nga Polly Namaye yategeezezza nga Rukutana n’abakuumi be basatu bwebagenda okuvunaanibwa omusango gw’okugezaako okutta omuntu n’emisango emirala. Minisita Rukutana agambibwa okwetaba mu buvuyo obwaliwo nga bannakibiina e Rushenyi balonda anabakikkirira mu palamenti, okukakkana nga Dan Rwiburingi omuwagizi wa Noame Kabasharira eyali avuganya Rukutana afunye ebisago ebyamanyi ku mutwe natwalibwa mu ddwaliro e Mbarara nga ali mu mbeera mbi. Rukutana nga n’okutuusa kati akyali munda asuubirwa okuleetebwa mu kkooti leero ku Mmande era avunaanibwe wamu n’abakuumi be. Ku Lwomukaaga Rukutana yavaayo nategeeza nga bwatanakuba ku muntu ssasi naye waliwo akatambi akakyatambula ku mitimbagano nga kamulaga nga asika ku mukuumi we emmundu nga bwawera nga gwaliko gwagenda okukuba.    	https://gambuuze.ug/2020/09/07/minisita-rukutana-alina-okuvunaanibwa-pulezidenti-museveni/
health	Ssaabalabirizi alabudde bannabyafuzi abajeemedde ebiragiro bya Corona	  Kampala Ssaabalabirizi w’ekkanisa ya Uganda, Stephen Kazimba Mugalu, alaze okutya ku bannabyabufuzi abasazeewo okujeemera ebiragiro by’akakiiko k’ebyokulonda ne Minisitule y’ebyobulamu, nebasalawo okusisinkana abantu kyere mu mbeera eno eya Ssennyiga Corona. Ssaabalabirizi Kazimba Mugalu nga akwasibwa ebyawereddwayo Bino Kazimba yabyogeredde ku mukolo ng’akwasibwa ebyeyambisibwa mu kutangira Corona okuli; obuuma obupima ebbugumu, eddagala eritta akawuka n’ebirala okuva mu ‘Protestant Medical Bureau’. “Ekirwadde kya Corona kya ddala, si byabufuzi, si bigambo bya bannaddiini era tukirwanyise nga twambala obukookolo naye n’okutuusa kati olaba bannabyabufuzi nga bakuba enkung’aana awatali kwambala bukookolo.” Ssaabalabirizi Kazimba bw’agambye. Ssaabalamuzi Kazimba ategeeezezza nti bannabyabufuzi balemeddwa okuteekawo enkung’aana, okwambala masiki n’okunaaba mu ngalo nga bakuba enkung’aana. Ssaabalabirizi Kazimba yeebazizza olw’ettu lino era ne yeebaza gavumenti olw’okwongera ku muwendo gw’abantu abalina okubeera mu masinzizo okutuuka ku bantu 200. Omukungu wa Protestant Medical Bureau, James Mwesigwa, ategeezezza nti balabye obwetaavu bw’okuwaayo ebintu bino okuyambako ku kkanisa ku mulimu gw’okukuuma abakkiriza nga balamu. Ebikyasembyewo okufulumizibwa Minisitule y’ebyobulamu biraga nti abantu 14, 704 be baakakwatibwa ate ng’abantu 133 bo entamu ezaabwe zawedde dda okufunikibwa ate 7836 basimbuddwa oluvannyuma lw’okussuuka.     	https://gambuuze.ug/2020/11/11/ssaabalabirizi-alabudde-bannabyafuzi-abajeemedde-ebiragiro-bya-corona/
politics	Enkwe n’ Emivuyo mu NRM bingobye mu by’obufuzi – Godfrey Nyakana	   Abadde Ssentebe wa NRM mu Kampala Godfrey Nyakana Kampala Abadde Ssentebe w’ekibiina ki National Resistance Movement (NRM) mu Kampala Godfrey Nyakana, agamba nti enkwe n’emivuyo egiri mu NRM gimugobye mukulonda era tagenda kuddamu kwesimbawo. Nyakana nga abadde yeegwanyizza kifo kya Loodimeeya wa Kampala, bino yabitegeezezza omusasi wa Gambuuze ku Lwokusatu mu mboozi eyakafubo. Nyakana yagambye nti,“Nakalulu akaggwa aka CEC mwalimu katemba mungi nnyo, nali mpangula okuva ssaawa nga 4 ez’okumakya mpaka 11, bwezatuuka 3 ez’ekiro nebikyuka. Ensonga eri emu nti sigenda kwesimbawo mu kalulu akajja era ndowooza mpereza ekimala okuva mu 1998.” Ono alumiriza abakulu abatuula ku kakiiko k’ebyokulonda mu NRM akakulirwa Dr. Tanga Odoi okukulembeza ssente mu buli kyebakola nga tebakyagoberera mateeka ate nga tewali ayinza kubagambako. Wabula ono yakiggumiza nga bwasigadde mu kibiina ki NRM era nga wakukinoonyeza obululu nga omuntu wa bulijjo kiwe abalala omukisa okuwereza. Kinajjukirwa nti Nyakana abadde yakamala okuwangulwa Singh Katongole ku kukikirira Kampala ku lukiiko lwa CEC, akalulu kagamba nti kaalimu ebirumira. Nyakana yalabudde nga eryanyi ly’emmundu erisusse mu NRM bwerigenda okusanyaawo ekibiina singa abakulu mukyo tebabaako kyebakolawo mu bwangu. Wabula omwogezi wa NRM Rogers Mulindwa yaggumiza abawagizi b’ekibiina mu Kampala nga ekya Nyakana okunyuka eby’obufuzi bwekitalina ddibu lye kigenda kuteekawo mukibiina. Mulindwa yanyonyodde nti, “Nyakana aleme kwekwasa kubanga akamyufu tugenda kukalonda ku Lwakutaano kati y’ emivuyo agirabye atya, ekyo aleme kyekwasa. Wewuunye ne CEC bamuwangula ate nga yeyali mukifo kino. ” Ensonga za Nyakana ziwagiddwa Capt. Francis Babu nga ono yasoose nakusekamu nategeeza nga egimu ku mivuyo egibadde mu Kampala Nyakana bwagibaddemu. Babu yagambye nti abakola emivuyo bakozesa ssente, okutiisatiisa n‘okubba wabula nga abantu bano batono naye nga ebigendererwa byabwe bya kusuubulira mukibiina ekigenda okukinafuya. Ekya Nyakana okuva mu by’obufuzi kitadde ekibiina ki NRM naddala mu Kampala mu kattu wakati nga akamyufu kabulako ssaawa busaawa, olwokaano lwa Loodimeeya lusigaddemu John Ssebaana n’Omuyimbi Moses Kazibwe amanyiddwa nga Ragga Dee      	https://gambuuze.ug/2020/09/03/enkwe-n-emivuyo-mu-nrm-bingobye-mu-byobufuzi-godfrey-nyakana/
business	Katikkiro Mayiga atongozza ekitundu ky’omwaka B eky’ Emmwaanyi Terimba, abakuutidde ku mutindo	 Mukuumaddamula Charles Peter Mayiga azzeemu okukuutira abalimi b’eggwanga mu ggwanga okufaayo ku mutindo gwazo nga batandikira ku ndokwa zebafuna okusimba bweba bakufuna mu mulimu guno. Okwogera bino Katikkiro Mayiga abadde ku bizinga by’e Ssese ku Lwokubiri nga alambula abalimi baayo, okuggulawo ekyuma ekisunsula emmwaanyi ekya Ssese Coffee Centre awamu nokutongoza omwaka B ogw’ Emmwaanyi Terimba. Mu kulambula kuno Owek. Mayiga asookedde wa Mw. Ssemanda Paul alima nokulunda ku kyalo Mirembe mu ggombolola ye Buyindi ku bizinga bye Kalangala mu Ssese.  “Ayagala okwongera omutindo ku mmwaanyi sibya kusiika kkaawa eyo gyebigwera. Emmwaanyi twagala zamutindo abalimi basobole okufunamu naye kitandikira ku ndokwa zokozesa. Bwoba olowooza eby’ omutindo sookera ku ndokwa okakasa nti zentuufu,” Katikkiro Mayiga bw’alambuludde. Ono era abakuutidde okufaayo ku nnima y’emmwaanyi kuba eno ekwatagana bulungi n’omutindo gw’emmwaanyi kuba ebigimusa nabalimisa abalina obukugu kitegeeza kufuna mu kirime kino. Oluvannyuma Mukuumaddamula yeyongeddeyo okuggulawo ekyuma ekisunsula emmwaanyi ku kyalo Buligo nga lino nalyo lya Ssemanda era ng’ono ataddewo n’emmeresezo y’ Emmwaanyi okusobola okuzituusa kwabo abazeetaaga. Mw. Paul Ssemanda nnanyini nnimiro agamba nti ekyamutandisa ennimiro kusomesa bantu abeeno ababadde ennyo mu kirime eky’ ebinanzi. Katikkiro Mayiga bw’atuuse ku kyalo Kalugulu ewali omuvuzi wa boodabooda Kyeswa Kizza nga naye alima emmwaanyi n’okulunda era abaayo naddala abavubuka ba booda booda abasabye okwettanira ekirime kino.  Bw’abadde ayogerako eri abavubuka be Ssese, Minisita w’Abavubuka, emizannyo n’okwewummuza, Owek Henry Ssekabembe Kiberu asabye abavubuka obutalinda bidde okutandika ku nteekateeka y’okweggya mu bwavu. Mu kwongera okutalaaga ebizinga, alambudde ennimiro y’omwami wa Kabaka ow’eggombolola ya Mutuba II Kalangala ku kyalo Mwena Eugen Kitaatire alina yiika 8 kyokka nga wano wakati mu binazi agamba yassaawo yakusomesezaako bantu yiika emu. Wano Owek. Hajji Amis Kakomo ategeezeza nti obwakabaka bwakwongera okussaawo abalimisa okuyambako abalimi okunyikira mu mmwanyi nga kati Buganda erina abalimisa abasoba mu 600 nga bano bonna balina kulaba nti omutindo gw’ emmwaanyi ezirimibwa mu Buganda gutumbuka. Oluvannyuma lw’okulambula abalimi abawerako, Kamalabyonna Mayiga akubye olukungaana ku mbuga y’essaza era wano watongolezza ekitundu ky’ Emmwaanyi Terimba B nasaba okunyiikira okukola.  Ye omwami w’essaza, Kweeba Augustine Kasirye ayanjulidde Katikkiro alipoota ku mmwanyi namutegeeza nti newankubadde nga ekyuma ekyaaliwo kyasaanawo baasigala balima era basanyufu nti mwami Ssemanda yabateereddewo ekyuma ekisunsula emmwanyi. Mu balala abawerekeddeko Katikkiro Mayiga mu kulambula kuno kuliko; Minisita wamawulire era omwogezi wa Buganda Owek. Noah Kiyimba, Owek. Mariam Mayanja Nkalubo Nassejje awamu n’abakungu abalala.         	https://gambuuze.ug/2022/10/11/katikkiro-mayiga-atongozza-ekitundu-b-eky-emmwaanyi-terimba-abakuutidde-ku-mutindo/
politics	Omubaka Luttamaguzi asuze mu Kkomera e Kasangati	 Omubaka wa Nakaseke South mu Palamenti Luttamaguzi Ssemakula n’abawagizi be 22, ku Lwokuna basindikiddwa mu kkomera lye Kasangati mu Wakiso okutuusa nga Septmber 3, lwe banadda okusaba  okusaba okweyimirirwa. Omubaka Luttamaguzi Ssemakula Luttamaguzi  ne banne bakwatiddwa ku Lwokusatu bweyabadde ku kyalo Wakasanke ku luguudo oluva e Matugga okudda e Semuto nga agenda okukola Bulungibwansi mu ttawuni kkanso ye Semuto. Oluvanyuma yatwaliddwa ku poliisi ye Butalangu okutuusa ku Lwokuna bwasimbiddwa mu maaso g’omulamuzi wa kkooti ento e Nakaseke navunaanibwa okukola ebikolwa ebiyinza okuvaako okusaasaana kw’ekirwadde ki COVID-19. Luttamaguzi avunaaniddwa okukuba olukungaana olumenya amateeka wamu n’okweyisa nga ekitagasa mu bantu. Munnamateeka we Richard Lumu, yategeezezza nga kaweefube wabwe okumweyimirira  ku kakalu ka kkooti bwaggudde obutaka olwo omulamuzi obutabakkiriza kuteekamu kusaba kuno. Ddereva wa Luttamaguzi ayitibwa Samuel Kintu, yanyonyodde nga Omubaka bweyagezezzaako okubuuza poliisi eyabadde emukwata omusango gweyabadde azizza wabula nebatamunyega. Wano abawagizi ba Luttamaguzi bagezezzaako okulemesa poliisi okumukwata, ekyawalirizza poliisi eyabadde eddumirwa Afande Sulait Kitaka okulagira nebabakubamu ttiyaggaasi era nebasaasaana. Omwogezi wa poliisi mukitundu kya Savannah Isah Ssemwogerere, yategezezza nga bwebakutte Luttamaguzi okumulemesa okukuba olukungaana kubanga kyabadde kimenya ebiragiro bya COVID19    	https://gambuuze.ug/2020/08/27/omubaka-luttamaguzi-asuze-mukomera-e-kasangati/
politics	Katikkiro Mayiga: Gavumenti tesaana kumenya mateeka nga yeekwasa Ssennyiga  Corona	 Obwakabaka bwa Buganda buvumiridde ebikolwa by’ettemu wamu n’okutulugunya abeesimbyewo ekintu ekivuddeko n’abantu abamu okulugulamu obulamu n’esaba bino bikome. Kamalabyonna Charles Peter Mayiga asinzidde wano n’agamba nti gavumenti tesaana kumenya mateeka nga yeekwese mu kirwadde kya Ssennyiga Corona. “Kizibu okukkiriza nti omuwendo ogulina okusasulwa olw’okwewala Ssennyiga 19 kwe kutta abantu oba okubakutulako amagulu nga bwe twalabye oba okubasiba mu makomera n’okubatulugunya.” Owek. Mayiga bw’annyonnyodde. Katikkiro wa Buganda, Charles Peter Mayiga, bw’alambise bw’abadde ayogerako eri bannamawulire ku mbeera egenda mu maaso mu ggwanga leero ku Lwokuna mu Bulange Mmengo. Owek. Mayiga ategeezezza nti, “Gavumenti egamba nti egezaako kutangira kirwadde kya Ssennyiga Corona, ekyamazima obulwadde bwa Ssennyiga Corona bwa mutawaana nnyo naye tekitegeeza nti abo bonna abatagendera ku mateeka ga kisawo balina kuyisibwa nga nsolo za ku ttale,” Mayiga bw’agambye. Katikkiro Mayiga asabye ebikolwa ebimalawo abantu eddembe lyabwe okukomezebwa wadde nga abakuumaddembe balina obuyinza okukwasisa amateeka. “Ffe ng’Obwakabaka twagala ddembe, twagala mirembe mu Uganda naye tetusobola kuba na ddembe nga tulaba ttemu, ttiyaggaasi n’ebikolwa eby’obukambwe.” Kamalabyonna agambye nti ebikolwa eby’obukambwe byongera kutabangula ggwanga era nga tebiritereeza bw’atyo n’asaba gavumenti okulaba nga bikomekezebwa mu bwangu. Avumiridde ebikolwa by’okukuba abantu abatalina kissi kyonna amasasi kubanga bino ebikolwa bya butemu. Owek. Mayiga agamba nti waliwo abantu abaalabiddwako mu Arua ne Gulu nga bayisa ebivvulu kyokka ate ab’e Luuka ne bayisibwa obubi. Asabye wabeewo obwenkanya ku njuyi zombi.   	https://gambuuze.ug/2020/11/19/katikkiro-mayiga-gavumenti-tesaana-kumenya-mateeka-nga-yeekwasa-ssennyiga-corona/
health	Omulangira Wasajja atabukidde  gavumenti ku kulagajjalira ebyobulamu	   Kampala – Kyaddondo Omulangira David Kintu Wassajja akyomedde  Gavumenti olwo butasoosowaza byabulamu ng’ezimba amalwaliro  kyokka ssente n’ezimalira mu bintu ebigasa ekitono ng’okugulira ababaka emmotoka ez’obuwanana. “Ensi ezikulaakulanye ozirambira mu kulabirira bantu baayo kuba ggwe bw’oba oli awo naye ng’ekikulu gy’oli kugula mmotoka mpya okusinga eddwaliro mu ndaba eyange ebintu oba obiraba kifulanenge, ne bw’onoofuna emmotoka ey’obukadde 600 naawe osobola okugwa ku kabenje ate ne bakuddusa mu ddwaliro omutali kantu.” Omulangira Wassajja bwe yagambye. Bino Omulangira yabyogeredde mu Kampala  ku mukolo gw’okusonda ensimbi ezigenda okuzimba eddwaliro erigenda okujjanjaba abagudde ku bubenje ku luguudo lw’e Masaka eggulo ku Lwokubiri, ne yennyamira olwa gavumenti okulemwa okuteeka amalwaliro agajjanjaba obukugu ku nguudo ennene ezifuluma ebibuga. Wassajja yannyonnyodde nti enteekateeka eno yaakujuna buli omu era nga esaanye okwenyigirwamu abantu abawera naddala abakozesa oluguudo luno, baleme kukirekera Eklezia Katolika ne banna Rotary. Musinyoori Charles Kasibante Vicar General w’essaza ekkulu erya Kampala yayanjudde enteekateeka n’agamba nti  omulimu gw’eddwaliro lino gwetaaga ensimbi eziri mu buwumbi 8 n’okusoba kyokka nga baakafunako obukadde 750 zokka. Kino kye kyawaliriza abanoonya ssente zino okutegeka emisinde gimubunabyalo era buli anagyetabamu ajja kusasula emitwalo 2 era bannalotale wamu n’abakulu mu Eklezia, wano we basinzidde ne babakunga okwetabamu basobole okuzimba eddwaliro lino. Ye Omwogezi wa Poliisi y’ebidduka mu  ggwanga, Charles Ssebambulidde,  yategeezezza nti abantu abasinga okufa olw’obubenje bafa lwa kubulwa bujjanjabi bwa mulembe mu bwangu kuba wano eddwaliro eririwo lya Gombe Hospital kyokka nga nalyo liri wala. Emisinde gino gyakubaawo ku Lwomukaaga nga 3/07/2021 wali e Kayabwe mu kkooti era ensimbi ezinaavaamu zaakugattibwe ku ezo ezaakafunikawo okuzimba eddwaliro.      	https://gambuuze.ug/2021/04/28/omulangira-wasajja-atabukidde-gavumenti-ku-kulagajjalira-ebyobulamu/
politics	Sipiika Kadaga alagidde ekkomera  ly’e Kitalya linoonyerezebweko	   Kampala Sipiika wa Palamenti, Rebecca Kadaga, alagidde akakiiko akakola ku ddembe ly’obuntu okugenda e Kitalya okunoonyereza ku bigambibwa nti abasibe bangi batulugunyizibwa mu kkomera lino era baleete alipoota ku basibe abaliyo n’embeera mwe bali. Kino kiddiridde omubaka w’ekibuga kya Mityana, Francis Zzaake, okutegeeza Palamenti nti abamu ku bawagizi b’ekibiina kya National Unity Platform abaggalirwa mu kkomera eryo bali mu mbeera mbi nga bangi ku bano bagaanibwa okulaba abasawo okubekebejja. Bino we bijjidde ng’Omubaka omulonde owa Kawempe North, Muhammad Sseggirinya, yaakamala okuddusibwa e Nairobi mu Kenya nga kigambibwa nti ono yatulugunyizibwa byansusso bwe yali mu kkomera e Kitalya. Omubaka Zaake yannyonnyodde nti bwe yagenyiwaddeko mu kkomera e Kitalya okulaba abasibe baabwe, yabasanze mu mbeera mbi era nga beetaaga obujjanjabi obwamangu. “Oluvannyuma lw’okumala akaseera ng’angaaniddwa  okukyala e Kitalya, banzikirizza naye nasanze abawagizi baffe bali mu mbeera mbi nga balumizibwa mu lubuto, baweebwa akawunga akatayidde ate nga n’ebyobuyonjo biri mu mbeera mbi.” Zaake bwe yategeezezza palamenti ku Mmande. Okusinziira ku Zaake, abasibe bwe balwala baweebwa Panadol nga tebafuddeyo ku kituufu ekibaluma. Wano Sipiika Kadaga we yasinzidde n’alagira akakiiko k’eddembe ly’obuntu okugendayo badde ne alipoota. “Twagala alipoota mu bwangu. Njagala okulagira akakiiko k’eddembe ly’obuntu okutunula mu nsonga eno.” Sipiika Kadaga bwe yannyonnyodde.      	https://gambuuze.ug/2021/04/21/sipiika-kadaga-alagidde-ekkomera-lye-kitalya-linoonyerezebweko/
politics	Tugenda kugondera ekiragiro kya kkooti naye Bobi Wine tujja mukuumirako amaaso – Poliisi	  Kampala Poliisi y’eggwanga etegeezezza nti egenda kussa ekitiibwa mu kiragiro kya kkooti ekigiragira okuva mu maka g’omubaka Robert Kyagulanyi (Bobi Wine) naye n’etegeeza nti egenda kusigala ng’emukketta n’okumutambulizaako amaaso.  Kino kiddiridde kkooti enkulu mu Kampala okuwa ensala yaayo leero ku Mmande ng’eragira abakuumaddembe okuva mu maka ga Bobi Wine mu bwangu era ono bw’aba alina omusango gwe yazza atwalibwe mu kkooti avunaanibwe. Kyagulanyi yali yasibirwa ewaka we oluvannyuma lw’okulonda era ng’abakuuma ddembe okuli poliisi n’amagye ababadde tebakkiriza muntu yenna ekyawaliriza bannamateeka be okuddukira mu kkooti era nayo n’eyisa ekiragiro. Bw’abadde ayogera ku nsala eno, omwogezi wa poliisi, Fred Enanga, ategeezezza nti wadde tebannafuna kiragiro kino naye bajja kukiteeka mu nkola era bave mu maka ga Kyagulanyi. “Wadde tetunnafuna nsala eno naye ng’ekitongole ekiteeka ekitiibwa mu kkooti era ekikuuma amateeka, tujja kugiteekamu ekitiibwa, ab’ebyokwerinda bajja kuva mu maka g’Omubaka Kyagulanyi.” Enanga bw’agambye. Oludda oluwaabi lwabadde lutegeezezza kkooti ng’okusibira Kyagulanyi ewaka we bwe kyabadde kikoleddwa okumulemesa okukunga abantu okwekalakaasa era n’okumutangira okumenya amateeka kuba atera okukuba enkung’aana ezisobola okutambuza ekirwadde kya Ssennyiga Corona. Wabula bino omulamuzi yabigaanye n’ategeeza nti tewali bukakafu ku nsonga eno era bwe baba balina obukakafu bamutwale mu kkooti. Poliisi egamba nti tegenda kuwakanya nsala eno wadde nga bajja kusigala nga balondoola Omubaka Kyagulanyi okusobola okukuuma emirembe. “Tugenda kusigala tututunuulira okukakasa nti tamenya mateeka. Tulina okulaba nti emirembe gikuumibwa kuba gwe mulimu gwaffe okutangira okuzza emisango.” Enanga bw’annyonnyodde. Okusinziira ku Enanga eby’okumulondoola bakikoze okulaba ng’ono tatambangula mirembe gya bannansi era ono asabye Kyagulanyi okugondera ekiragiro kya kkooti agondere ebiragiro bya Ssennyiga Corona.    	https://gambuuze.ug/2021/01/25/tugenda-kugondera-ekiragiro-kya-kkooti-naye-bobi-wine-tujja-mukuumirako-amaaso-poliisi/
sports	Minisita Ssekabembe agamba beetaaga ssente nnyingi okutegeka emizannyo	Minisita w’abavubuka, emizannyo n’okwewummuza mu Bwakabaka, Henry Ssekabembe Kiberu, ategeezezza nga bwe beetaaga ssente empitirivu okutegeka emizannyo mu Buganda ate ezitaliiwo. Ssekabembe yagambye nti buli mwaka Obwakabaka butegeka emizannyo egiwerako nga ku gino kubaako, emipiira gy’amasaza, ‘Volleyball’, emisinde, amaato n’emirala wabula nga ku murundi guno embeera y’ekirwadde kya Ssennyiga Corona ezibuwazizza ebintu era nga bagenda kutegekako mitono. Minisita Ssekabambe yannyonnyodde nti olw’obuzibu bw’ensimbi ku mulundi guno bagenda kunokolayo emizannyo esatu gyokka nga gye bagenda okukola. Bino Minisita yabyogeredde mu woofiisi ye ku Bulange e Mmengo bwe yabadde awayaamu n’olupapula lwa Gambuuze. “Teebereza okutegeka omupira e Kabula nga tewagenda kubeera bawagizi mu kisaawe, weetaaga obukuumi obunaatangira abantu obutawaguza kuyingira kisaawe ekijja okwetaagisa ssente ennyingi ate ezitaliiwo.” Ssekabembe bwe yakkaatirizza. Omukulembeze w’eggwanga bwe yabadde akkiriza eby’emizannyo ebizannyirwa mu bifo ng’ebisaawe yategeezezza nti  basobola okuddamu okuzannya naye mu bisaawe temulina kubaamu bawagizi.  Era nga n’abazannyi balina okukeberwa Ssennyiga Corona buli luvannyuma lwa nnaku 14 ekintu bannabyamizannyo kye bagamba nti kya bbeeyi. Minisita yalagidde abazannyi bonna abeetaba mu mizannyo egy’enjawulo egitegekebwa Obwakabaka okutandika okutendekebwa nga bwe basala amagezi okulumba engeri empaka zino nga ez’amasaza bwe zinaatambula. “Tukyali mu kuteesa ku mpaka ezinaazanyibwa omwaka guno, osanga wiiki ejja tunaavaayo n’enteekateeka ku misinde mubunabyalo era mu bwangu akakiiko akavunaanyizibwa ku by’emizannyo mu Bwakabaka kajja kutuula okulaba bwe tunaagoberera ebiragiro bya COVID-19,” Ssekabembe bwe yagasseeko. Gibadde giweze emyezi mukaaga miramba bukya Pulezidenti Museveni aggala eby’emizannyo ng’aziyiza abantu okukung’aana kibayambe okwetaasa ku Ssennyiga Corona.     	https://gambuuze.ug/2020/09/22/minisita-ssekabembe-agamba-baakwetaaga-ssente-nnyingi-okutegeka-emizannyo/
health	COVID-19: Museveni aweze entambula y’olukale	 Omukulembeze eggwanga Yoweri Kaguta Museveni   Omukulembeze w’eggwanga Yoweri Kaguta Museveni aweze entambula y’olukale yonna mu ggwanga okusobola okulemesa okusaasaana kw’ekirwadde kya COVID-19.  Museveni abadde ayogerako eri eggwanga agambye nti entambula y’okukale omuli takisi, baasi, boda boda eggali y’omukka byabulabe nnyo eri abantu kubanga bigatta abantu abatemanyi.  Museveni agambye anti emmotoka zokka ezigenda okukirizibwa zeezo ezitambuza emmere, ebyamaguzi, emmotoka ezitwala abalwadde, emmotoka z’ebitongole by’ebyokwerinda wamu nezimu ku mmotoka za gavumenti. “Emmotoka zokka ezikkirizibwa zeezo ez’obwannayini naye nga nazo teziteekeddwa kusussa bantu basatu okuli ne dereeva,” Museveni bweyagambye.  Mu birala era Museveni agambye okuva nereero, abasuubuzi mu butale abatatunda byakulya nabo bawereddwa. Museveni agambye newankubadde ng’obutale bubadde bugezezzaako okukuuma obuyonjo n’gokunaaba mungalo bulina abantu bangi. “Musigale ewaka mmwe abatatunda mmere kubanga twagala kukeendeeza mujjuzo mu butale,” Museveni bweyagambye. Omukulembeze w’eggwanga era yategeezezza nti woofiisi za gavumenti zonna eziteetaagisa nnyo nazo zaakuggalwa okujjako abantu abo bokka abeetaagisa ennyo. Mu baayogeddeko kuliko ekitongole ekiwooza ky’emisolo ekya Uganda Revenue Authority. “Ebyamaguzi bikyajja mu Uganda twagala abantu abanaakola ku bantu bano wamu n’okukungaanya emisolo,” Museveni bweyagambye.  Olwaleero abantu abalala bataano balangiriddwa nti bakwatiddwa ekiradde kya Coronavirus.  Abataano bawezezza omuwendo gw’abantu 14 kati abalina COVID-19.     	https://gambuuze.ug/2020/03/25/covid-19-museveni-aweze-entambula-yolukale/
business	Omwenge gwa Ngule gukomyewo ku katale, Katikkiro Mayiga abasabye obutatamiirukuka	  Katikkiro Mayiga akakasizza abali baguza kampuni esogola omwenge gwa Ngule muwogo awamu nabo abaali bagutunda nga bwekomyewo mu kibalo kya bizineensi oluvannyuma lwaguno okuddamu okusogolebwa. Obubaka buno Katikkiro Mayiga abubaweeredde mu Bulange e Mengo ku Lwokusatu bw’abadde azza obuggya endagaano naba Uganda Breweries Ltd. okuddamu okusogola omwenge guno. “Kati tukomyewo, tugenda kubatuusaako Ngule yonna gye muli. Kyokka ate, tetwagala munywe kutamiirukuka, wabula okunywako ekisaanidde. Mu Ngule, bangi baganyulwa; abalimi ba muwogo; abamusuubula, ab’ebbaala; n’abaana abaweereza mu mabbaala, bafuna ensimbi ne bakola ku nsonga zaabwe ez’enjawulo. Awonno mutuwagire,” Owek. Mayiga bw’annyonnyodde.  Kamalabyonna Mayiga agamba nti waliwo okusomoozebwa okw’enjawulo emabegako kwebasanga nebayimiriza okutunda Ngule naye kati buli kimu kiteredde era gukomyeewo ku katale. Owek. Mayiga asabye abantu okwettanira okunywa Ngule, n’okumukozesa mu mikolo egy’enjawulo naye nabeewaza okutamiirukuka wabula bakozese ekisaanidde. Ye Omumyuka wa Katikkiro Owookubiri, era Omuwanika wa Buganda, Oweek. Robert Waggwa Nsibirwa, annyonnyodde nti baafuna ebisomoozo bingi omwali; omusolo omungi, ssaako ne Covid19 nebasalawo okuyimirizaamu. Owek. Wagwa aggumiza abantu ng’ omutindo bweguli omulungi ate nga enteekateeka zonna ziwedde bulungi Ngule asobole okutuuka ku bantu yonna gyebali.  Okusinziira ku Nsibirwa, eno yengeri y’okuwagiramu Obwakabaka nga bagugula ku silingi 2500 zokka. Ssenkulu wa Majestic Brands Limited, Muky. Remmy Kisakye, agambye nti Ngule yabula lwa covid19, era akomyewo ng’alongooseddwamu n’okumulinnyisa omutindo. Ku lwa Uganda Breweries Limited, Omuk. Eunice Waweru, akulira eby’ensimbi, agumizza Obwakabaka, ku ngeri gye bagenda okutundamu Ngule, nga beeyambisa ebirowoozo eby’enjawulo bye bafunye ku nsonga eyo. Omukolo guno gwetabiddwako, Ssentebe wa Bboodi ya Majestic Brands Omuk. Robert Nsereko, n’abakungu okuva mu Uganda Breweries Ltd.      	https://gambuuze.ug/2022/12/07/omwenge-gwa-ngule-gukomyewo-ku-katale-katikkiro-mayiga-abasabye-obutatamiirukuka/
religion	Biibino by’obadde tomanyi ku Ssaabasumba Jeronymos Muzeeyi ow’Abasodokisi	 Ssaabasumba omuggya ow’Eklesia y’Abasodokisi, His Eminence Metropolitan Jeronymos Muzeeyi, yatikkiddwa olunaku lw’eggulo ku Ssande era bino bye bimu ku bitonotono ebimukwatako. Ssaabasumba Jeronymos Muzeeyi yazaalibwa nga 18 March 1962 ku kyalo Bulopa mu disitulikiti y’e Kamuli mu maka g’Omwami Augustinos Kakombe n’Omukyala Agnes Biribawa era nga ye mwana omuberyeberye mu baana 4. Ono okusoma kwe yakutandikira ku Kisaka Primary School gye yava ne yeeyunga ku Chwa II Memorial College e Kololo ng’eno gye yamalira secondary wakati w’omwaka 1969 ne 1984. Mu 1985 yagenda ku ssomero lya Seminario yaba Orthodox mu ggwanga lya Kenya era ng’eno yakolako ng’omutegesi w’ebitabo. Mu 1986 yagenda mu ssetendekero wa Anthens mu Buyonani n’akuguka mu by’eddiini era n’abikonolamu ddiguli mu 1995. Ng’avuddeyo yatikkirwa Obudyankoni era wakati w’omwaka 1996 ne 1997 n’alondebwa okubera Vicar General w’essaza ly’Ekeresia ery’e Kampala ne Uganda yonna era oluvannyuma lw’omwaka gumu n’alondebwa okubeera Vicar General wa Bukoba e Tanzania. Nga 24 November 1999 yalondebwa ku kifo ky’obwabisopu era n’atikkirwa nga 11 December 1999 okuweereza mu ssaza ly’Eklesia erya Bukobamu Tanzania okutuusa mu 2007. Eno gye yalinnyisibwa okutuuka ku kifo ky’obwa Metropolitan okuweerezae Mwanza n’obugwanjuba bwa Tanzania ng’eno gye yalondeddwa olukiiko lwa Holy Synod ya Alexandria ne Africa yonna okubeera Ssaabasumba w’essaza ly’Eklesia eya Kampala nga 12 January 2022. Mu buweereza bwe e Tanzania, Ssaabasumba Muzeeyi alina by’atuuseeko omuli okuggulawo Eklesia empya, okubatiza abakkiriza abapya abasoba mu mitwalo 3, okutikkira abasumba, okuzimba Eklesia ezisoba mu 100 ssaako okulabirira abali mu bwetaavu omuli bamulekwa, bannamwandu n’abakadde. Ono era asobodde okuzimba amalwaliro e Bukoba, okuzimba amasomero n’okuweerera abaana, okuzimba amazzi ag’omulembe ssaako okuzimba ekkakkalabizo ly’emirimu eriweza obugazi bwa ssikweya mmita 2000. Metopolitan Jeronymos Muzeeyi era mukugu mu nnimi eziwerera ddala 5 okuli; Oluyonani, Oluzungu, oOluswayiri, Olugandan’Olusoga.       	https://gambuuze.ug/2022/02/21/biibino-byobadde-tomanyi-ku-ssaabasumba-jeronymos-muzeeyi-owabasodokisi/
politics	Siri Munyarwanda, naye nebwembeera – Pulezidenti Museveni	  Kampala Pulezidenti Yoweri Kaguta Museveni avuddeyo nawakkanya ebyogerwa abantu ku mutimbagano nga bwali enzaalwa ye Rwanda. Museveni bweyabadde nga ayanukula Mwoyo gwa Ggwanga ku mutimbagano muttuntu ku Lwokuna yagambye nti ye Munnayuganda Omunyankole era tabeerangako Munyarwanda.  “Ekisooka, Siri Munyarwanda. Ndi Musiita era mmange ye Mweene Rukaari era nebwokebera emabega yonna okuviira ddala ku ntandikwa y’ensi tosobola kunsangamu kasaayi Kanyarwanda,” Museveni bweyategeezezza Ggwanga. Kino kyaddiridde abantu abenjawulo ku wiiki ewedde, okutambuza ebiwandiiko ebigambibwa okulaga obuzaale bwa Gen. Muhoozi Kainerugaba nga biraga nga Kitaawe Museveni bwazaalibwa e Rwanda. Museveni yanyonyodde nti, naye nebwekyandibadde ekituufu nga Munyarwanda tekirina makulu ga njawulo gekikola kubanga NRM etunuulira Africa so ssi amawanga amatono wadde Uganda yokka. “Naye nze nga omuntu, nina ab’enganda bangi abanyarwanda era nga bano baava mu kuwasangana,” Museveni bweyalambudde. Museveni yakakasizza nga Abanyarwanda bwebali abamu ku mawanga ganaansangwa agakola Uganda eyawamu, kubanga ekitundu kye Kisoro okusooka kyali Rwanda wadde nga abafuzi b’amatwale bakiteeka Uganda nga batondawo ensalo za Uganda. Yagasseeko nti n’ebitundu nga Mpororo, Omutara nabyo byateekebwa e Rwanda naye nga byali birina kubeera Uganda. “Bingi ku bika bya Bahororo byava mu Omutara; Abagina okuva e Kichwamba, Bakimbiri okuva e Rutuungu n’abalala. Abalala kuliko ebika bya Bakurungu, Baturungu, Baturagara n’ebirala abagmbibwa okuva mu Omutara, nakatundu ke Katuna kun nsalo y’e Rwanda ne Uganda kajjudde Bakiga,” Museveni bweyalambuludde. Museveni yanyonyodde nti okuviira ddala ku ntandikwa abantu mu bitundu bino babadde bakolagana wadde nga abakulembeze b’ensikirano ababeerangawo bateekangawo entalo wakati waabwe.    	https://gambuuze.ug/2020/09/03/siri-munyarwanda-naye-nebwembeera-pulezidenti-museveni/
business	Dubai  ekkiriza ennyonyi eziva mu Uganda	 Eggwanga lyaUnited Arab Emirates (UAE) lirangiriddenga bwe likkiriza ennyonyi eziva e Uganda okutandika ne Mmande, January 10, 2022. Mu kiwandiiko ekifulumiziddwa eri abasaabaze abakozesa ennyonyi za Fly Dubai era obwateereddwa ku mutimbagano gwa kkampuni eno, waliwo enkyukakyuka ezikoleddwa okukkiriza entambula eziva e Uganda. “Tuzzeemu okukola eng’endo zaffe okulaga e Dubai era tukola kyonna okukakasa nti singa otambula naffe ojja kubeera bulungi. Okutandika ne Mmande January nga 10 eng’endo zaffe eziva e Ntebe zigenda kuddamu.” Ekiwandiiko bwe kisomye. Eng’endo eziva e Dubai okugenda e Dubai zaali zayimirizibwa nga Desemba 2021 ekyaleka abatambuzenga basobeddwa. Okusinziira ku bukkwakulizoobupya obuleeteddwa eri abasaabaze abagenda e Dubai balina okubeera ne kkaadi eraga nti bakebereddwa ne batasangibwamu kirwadde kino okuva mu gamu ku malwaliro ageesigika mu bbanga eritasukka 48 mwe baagala okutambulira awamu n’obukwakkulizo obulala. Bano olutuuka e Dubai baakuddamu okukeberebwa era singa banaasangibwamu ekirwadde baakwetwala mu kalatiini okutuusa nga bazzeemu okukeberebwa ne kizuulibwa nti balamu. Ebiragiro bino tebikwata ku bannansi ba UAE abava mu Uganda era eggwanga lino lyakakasizza nti amawanga amalala agaali gakaligiddwa envumbo ekyaliwo. Ku mawanga gano kuliko; Angola, Botswana, the Democratic Republic of the Congo, the Republic of the Congo, Eswatini, Ethiopia, Ghana, Guinea, Kenya, Lesotho, Mozambique, Namibia, Nigeria, Rwanda, South Africa, Tanzania ne Zimbabwe.      	https://gambuuze.ug/2022/01/07/dubai-ekkiriza-ennyonyi-eziva-mu-uganda/
health	Poliisi ekutte boda  291 mu Kampala lwakujeemera biragiro bya Museveni	 Omwogezi wa Poliisi Fred Enanga Poliisi mu Kampala ekutte boda boda 291 lwakujeemera biragiro by’omukulembeze w’eggwanga.  Kulw’okusatu, Museveni yawera boda boda okutambula nga zisusse essaawa munaana ez’emisana. Omwogezi wa poliisi mu ggwanga, Fred Enanga yategeezezza nti  bano bajjiddwa mu bitundu by’e Kampala n’emirirwano. Enanga yagambye nti tebagenda kuttira muntu yenna ku liiso ng’abassa ekiragiro kya Museveni mu nkola. “Buli boda boda gyetukwata, tugenda kulwawo okugibaddiza kubanga bajja kuddamu okuzikozesa mu kumenya amateeka,” Enanga bweyagambye. Museveni ayisizza ebiragiro ebye’njawulo ebisukka mu 33 okusobola okutangira ensaasaana ya kawuka ka Coronavirus.     	https://gambuuze.ug/2020/04/10/poliisi-ekutte-boda-291-mu-kampala-lwakujeemera-biragiro-bya-museveni/
politics	Mao aweze okuteekawo enkola y’okwogerezanya okulwanyisa okutyoboola eddembe ly’obuntu	Minisita avunaanyizibwa ku ssiga eddamuzi n’ensonga za Ssemateeka, Norbert Mao ategeezezza nti wakukola kyonna okuteekawo enkola y’okuwuliziganya okusobola okulwanyisa ebikola ebityoboola eddembe ly’ obuntu mu ggwanga. Mao bino abituuseeko bw’abadde ayogera ku alipoota y’akakiiko ka Palamenti ak’ eddembe ly’obuntu eya 2020 – 2022 eraga eddembe ly’obuntu bweriyimiridde mu ggwanga. Kinajjukirwa nti alipoota eno yayisibwa Palamenti eyawamu ku Lwokuna nga 18, August 2022 nga yali eraga okulinyirira eddembe ly’obuntu wekutuuse mu ggwanga. Ekimu ku bikolwa ebinokoddwayo alipoota eno kwekulumbibwa awamu n’okukwatibwa kw’omukulembeze w’Obusinga bwa Rwenzururu okwaliwo mu 2016 okwakolebwa aba UPDF awamu ne Poliisi. Mao agamba nti ku nsonga nga zino eggwanga lyetaaga okuwonya kuba ebiwundu bingi ebyasigala ku mitima gy’ abantu. “Bwetuba twagala okumalawo ensibuko y’ebikolwa bino tulina okusukka ku magezi agatuweebwa ab’ akakiiko abakola alipoota eno. Tulina okwogera ne bannayuganda, tulina okutuukira ddala ku kizibu era kino tekigenda kukolebwa bannabyabufuzi. Minisitule eriko enteekateeka gyekolako okuwonya ebiwundu bino ebyava ku kutulugunnyizibwa,” Mao bw’agambye. Mao era avumiridde ebikolwa by’okutulugunya abasibe awamu nokubasibira mu bifo ebitamanyiddwa kyagamba nti ennyingo nnamba 24 eya Ssemateeka w’eggwanga ekigaana. Ono asabye bannayuganda okukolera awamu okulaba nti ebikolwa bino bikomezebwa mu bwangu era nasaba Palamenti ekulemberemu ku nsonga eno. Ku nsonga y’emisango egikandaalira, Mao annyonnyodde nga bwebali mu nteekateeka y’okwongera ku balamuzi okulwanyisa ekizibu kino. Omu ku batuula ku kakiiko kano, omubaka wa Munisipaali ye Bugiri, Asuman Basalirwa olunwe alusimbye mu bitongole by’ebyokwerinda nga bino bikozesebwa abanene mu ggwanga okutyoboola eddembe lya bannansi. Ye omubaka wa Busiki mu Palamenti, Paul Akamba annyonnyodde nti emisinde eddembe ly’obuntu kwerityobolerwa mu ggwanga eraga akabi akoolekedde bannansi.      	https://gambuuze.ug/2022/08/22/mao-aweze-okuteekawo-enkola-yokwogerezanya-okulwanyisa-okutyoboola-eddembe-lyobuntu/
sports	Buluuli ekubye Kabula Ggoolo 5-2	Ttiimu y’essaza Buluuli yatandise bulungi empaka z’amasaza ga Buganda ez’omwaka guno bwe yakubye Kabula goolo 5 – 2 mu mupiira ogwazannyiddwa eggulo ku Ssande. Omupiira guno ogwabadde guweerezebwa obutereevu ku BBS Terefayina, gwazannyiddwa ku kisaawe ekya FUFA Technical Centre e Njeru. Ggoolo za Buluuli zaateebeddwa abasambi okuli; John Paul Ndembe yateebye ggoolo 2, Ibrahim Farid Ssekyanzi nga naye yateebye goolo 2 ne Johnson Ssenyongo eyateebye ggoolo endala. Ate ggoolo za Kabula zaateebeddwa omuzannyi Martin Sseguya mu ddakiika eye 81 n’eye 90 . Buluuli kati y’ekulembedde ekibinja Masengere ng’erina obubonero 3 ne ggoolo 4, Kyaddondo n’eddako nga nayo erina obubonero 3 ne goolo 2 olwo n’endala ne zigoberera. Empaka zino kati zigenda kuddamu okuzannyibwa ku Lwokubiri lya ssabbiiti ejja era Ssingo egenda kuttunka ne Kyaddondo n’ogwa Kabula ng’ettunka ne Gomba.         	https://gambuuze.ug/2021/11/22/buluuli-ekubye-kabula-ggoolo-5-2/
politics	AKALULU 2021: Nkunyingi Muwada asabye ebiwandiiko bya Museveni	   Kampala Munnamateeka era munnakibiina ki ‘National Unity Platform (NUP)’ Muwada Nkunyingi,  awandiikidde akakiiko k’ebyokulonda nasaba aweebwe ebiwandiiko ebiraga obuyigirize bwa Pulezidenti Yoweri Kaguta Museveni byayakozesa okwesimbawo mu kalulu ka 2016. Museveni nga anoonya akalulu  ka 2016 Mukiwandiiko kyawaddeyo eri akakiiko k’ebyokulonda eya nga August 24, Muwada agamba nti munnayuganda omulonzi era nga alina eddembe okumanya ebikwata  bonna abaagala entebe y’obwapulezidenti. “Akatundu 4(3)(c) aka ‘Parliamentary Elections Act, 2005′ kalaga nti omuntu okufuuka omubaka wa Palamenti alina okuba yayita siniya ey’omukaaga (S.6) oba nga alina obuyigirize obugyenkana” ekiwandiiko kya Muwada bwekisoma. Muwada yanokoddeyo Akawaayiro nnamba 41 aka Ssemateeka wa 1995 ne tteeka lya ‘Access to Information Act’ erya 2012, eriwa  omuntu olukusa okuweebwa amawulire oba ebiwandiiko ebikwata kwekyo kyagala okumanya. Ono ayagala akakiiko k’ebyokulonda kamuwe empapula zekasinzirako okukkiriza Pulezidenti Museveni okwesimbawo mu kalulu ka 2016. Kino kiddiridde akakiiko k’ebyokulonda okufulumya empapula za Robert Kyagulanyi aka Bobi Wine eri munnamateeka omu eyazisaba. Nkunyingi ku kiwandiiko kyatutte mu kakiiko ataddeko obukakafu obulaga nti asasudde ssente emitwalo 2 egilagirwa mu mateeka okusobola okufuna ebiwandiiko bino. Kati ekirindiriddwa kwekulaba oba empapula za Pulezidnti Museveni zinaamuweebwa.    	https://gambuuze.ug/2020/08/24/akalulu-2021-nkunyingi-muwada-asabye-ebiwandiiko-bya-museveni/
politics	Owek. Mpuuga alondeddwa okukulira oludda oluvuganya	   Kampala Munnakibiina kya National Unity Platform (NUP), Mathias Mpuuga alondeddwa okukulira oludda oluvuganya mu Palamenti y’e 11. Owek. Mpuuga asikidde munnakibiina kya FDC, Betty Aol Achan, abadde mu kifo kino olw’okusinza ababaka abangi ku ludda oluvuganya nga kati kizzeemu kibiina kya NUP. Okusinziira ku kibiina kya NUP, abalala abalondeddwa kuliko omubaka wa Manjiya mu Palamenti John Baptist Nambeshe addidde omubaka Ssemujju Nganda mu bigere ku kifo kino. Mu balala abalondeddwa ye mubaka Medard Ssegona aweereddwa okukulira akakiiko akalondoola ssente z’omuwi w’omusolo akamanyiddwa nga PAC ng’ono amyukibwa munnakibiina kya JEEME, Asuman Basalirwa. Omubaka Francis Zaake alondeddwa nga Kamisona wa Palamenti okudda mu kifo kya Francis Mwijukye owa FDC ate ye omubaka omulonde owa Nakawa West, Joel Ssenyonyi n’aweebwa okulira COSASE (Committee on Commissions, Statutory Authorities and State Enterprises) ekifo ekibaddemu Mubarak Munyagwa. Ssaabawandiisi w’ekibiina kya NUP, David Rubongoya, ategeezezza bannamawulire abakung’aanidde ku kitebe ky’ekibiina nti obudde bubadde bubaweddeko ne basalawo okufulumya olukalala luno. Mu balala abafunye ebifo kuliko; omubaka Betty Nambooze, Joseph Ssewungu, Luttamaguzi, Lucy Akello, Flavia Nabagabe, Aisha Kabanda Ojara Martin awamu n’abalala.      	https://gambuuze.ug/2021/05/28/owek-mpuuga-alondeddwa-okulira-oludda-oluvuganya/
politics	Eyapangisa aba NUP agamba bamutiisatiisa ab’ebyokwerinda	 Nnannyini nnyumba ab’ekibiina kya National Unity Platform (NUP) kwe baali baapangisa okuteeka woofiisi zaabwe, abaddiza ssente zaabwe ng’alumiriza nti akooye ab’ebitongole by’ebyokwerinda okumutiisatiisa.  Kigambibwa nti aba NUP mu kibuga ky’e Kitgum mu divizoni ya Pandwong baali baasasula emitwalo 40 eri Bosco Oloya Oboni mu mwezi Gwomunaana nga zino zaali za myezi esatu. Okusinziira ku bakulu mu kibiina kya NUP, woofiisi zino babadde bagenda kuzikozesa okutumbula ekibiina mu bitundu by’e Kitgum, Lamwo, Pader ne Agago wakati nga beetegera akalulu ka 2021. Olunaku woofiisi zino lwe zaalina okuggulwawo tekyasoboka era nga ab’ebyokwerinda baaziteekako ekkufulu n’okutuusa essaawa ya leero nga bagamba nti aba NUP baali tebasabye lukkusa. Landiroodi Oboni yategeezezza omukutu gwa URN, nti yawaliriziddwa okuzzaayo ssente ng’abeebyokwerinda basusse okumutiisatiisa. “Mbaddiza ssente zaabwe kubanga ab’ebyokwerinda baagaana okuggulawo ennyumba zange ate nze ng’omuntu wa wansi sisobola kusika muguwa n’abeebyokwerinda ku nsonga eno,” Oboni bw’agambye. Oboni agambye nti ku lw’obulamu bwe asazeewo ekizimbe tajja kukipangisa kibiina kyonna era ng’agenda kuddamu okusinga ekizimbe kye akiggyeko langi ya NUP. Ono era alumiriza abakulira Munisipaali ye Kitgum okumuteekako akazito nga bagamba nti ekizimbe yabadde akikozeseza mu ngeri etakkaanyizibwako. Omukwanaganya wa NUP mu kitundu kino, Samuel Obedgui, agambye nti kituufu kubanga bakyalemeddwa okufuna we bateeka woofiisi zaabwe kuba buli we batuuka abantu babajuliza babyakwerinda. Bino ttawuni kiraaka w’e Kitgum Emmanuel Banya ategeezezza URN nti bino awulira bipya. Wadde yakkiriza nti kituufu aba Munisipo Kkanso batera okuwandiikira bannannyini bizimbe nga babalambika ku nkozesa yaabyo. Agasseeko nti Oboni y’omu ku bantu abalina ebizimbe nga babikozesa wabula nga tebannafuna pamiti zaabyo. Okusinziira ku tteeka erirambika enkozesa y’ebizimbe erya ‘Building Control (fees) Regulations 2020,’ liraga nti omuntu yenna nga tannakozesa kizimbe alina okusooka okufuna pamiti eraga ky’alina okukoleramu. Omubaka wa Pulezidenti mu kitundu kino, William Komakech agambye nti Oboni tannatiisibwatiisibwako era nga tewali nsonga lwaki bamutiisatiisa.     	https://gambuuze.ug/2020/10/07/eyapangisa-aba-nup-agamba-bamutiisatiisa-abebyokwerinda/
religion	Omusumba w’e South Afirika asisinkanye  Owek. Kaawaase	  Omusumba w’obusumba bwa Aliwal mu ggwanga lya South Africa,Omusumba Joseph Kizitoagenyiwaddeko ku mbuga y’Obwakabaka e Bulange -Mmengo n’asisinkanaOmumyuka Asooka owa Katikkiro era Minisita w’obuyiiya n’enzirukanya y’emirimu, Assoc. Prof. Oweek Twaha Kigongo Kaawaase. Omusumba Kizito agamba nti agenda n’asuubiza nga bw’agenda okwagasiza abantu ba Kabaka abali South Africa Obwakabaka bwabwe ne yeebaza Kamalabyona olw’emirimu gy’akolera Obuganda era n’okutumbula embeera z’abantu ba Kabaka. Omusumba Joseph Mary Kizito yalondebwa okubeera omusumba w’obusumba bwe Aliwal mu ggwanga lya South Africa mu mwaka gwa 2019 era ono akulembeddwa, abataka mu kika ky’effumbe mwava. Ono agambye nti ekimuleese e Mmengo kwebaza Ssaabasajja Kabaka olwokulembera obulungi abantu be awamu n’okubakulaakulanya. Omusumba Kizito aweze okufuuka olutindo olugatta bannayuganda abali mu ggwanga lya South Africa n’Obwakabaka kyongere amaanyi mu nteekateeka z’Obwakabaka. Omumyuka wa Katikkiro asooka ,owek. Prof.Twaha Kaawaase Kigongo yeebazizza Omusumba Joseph Kizito olw’okwagala gyava n’akakasa nti Obwakabaka bwetegefu okukolagana ne bannaddiini ab’enjawulo okulaba ng’abantu bakulaakulana. Ensisinkano eno yeetabiddwamu minisita avunaanyizibwa ku nkulaakulana y’abantu, Owek. Dr. Prosperous Nankindu Kavuma ne Minisita w’ensonga za Buganda ebweru, Owek. Joseph Kawuki.  	https://gambuuze.ug/2021/11/09/omusumba-we-south-afirika-asisinkanye-owek-kaawaase/
politics	FDC etabuse egenda kugoba abeesimbawo ku bwannamunigina n’abo abaava mu kibiina	   Kampala  Ekibiina kya Forum for Democratic Change (FDC) kirangiridde nga bwe kigenda okukola ku bannakibiina abaajeemera ssemateeka waakyo ne beesimbawo ku bwannamunigina mu kalulu akawedde aka 2021 awamu n’abo abaakivaamu ne bagenda mu bibiina ebirala. Kino kirangiriddwa Pulezidenti w’ekibiina kino, Patrick Oboi Amuriat, n’agamba nti abamu abalina ebifo mu kibiina naye nga baayimirirawo ku bwannamunigina awamu n’abo abeegasse ku bibiina ebirala bagenda kubasikiza abalala. “FDC, tewali muntu gwe tutasobola kusikiza kuba twakizimbira ku ntuuyo n’omusaayi gwa bannayuganda abaagala enkyukakyuka. Tuli kibiina ekiremera ku nsonga tetwalagala bituwugula. Mu lugendo luno obeera naffe oba n’otweyawulako naye tewali agenda kutulemesa kutambula.” Amuriat bwe yagambye. Kino kiddiridde abamu ku bannakibiina okulondebwa ebibiina ebirala mu buvunaanyizibwa obwenjawulo mu gavumenti ey’ekisiikirize awamu n’Owek. Joyce Nabbosa Ssebuggwawo okulondebwa nga Minisita omubeezi ow’ebyamawulire ne Tekinologiya. Ono yannyonnyodde nti ekibiina kikooye abantu abatakigasa nga kino kye kiseera okukizza obuggya nga balekamu abo bokka abali ku mulamwa. Ku nsonga y’abo abaalondebwa mu gavumenti eyeekisikirize mu Palamenti, Oboi agamba nti baalina okwebuuzibwako ng’ekibiina era n’alabula abaalondeddwa kukkiriza ebifo bino. Pulezidenti Amuriat era yasabye gavumenti okwongera ku muwendo gw’abantu abalina okufuna ssente z’obuyambi olwa COVID-19 kuba ssente ntononnyo ate ng’abantu balina ebizibu ebiwerako.      	https://gambuuze.ug/2021/07/13/fdc-etabuse-egenda-kugoba-abeesimbawo-ku-bwannamunigina-nabo-abaava-mu-kibiina/
business	Obwakabaka bugabidde abalimi ensigo	  Obwakabaka bwa Buganda bwongedde amaanyi mu kaweefube w’okutumbula ebyobulimi nga bugabira abalimi mu masaza ag’enjawulo ensigo ez’omutindo, basobole okwongera ku bungi bw’amakungula awamu n’amagoba ge bafuna. Enteekateeka eno etandikidde mu masaza okuli Busujju ne Ssingo naye nga yaakubuna amasaza gonna. Abalimi e Busujju n’e Ssingo baweereddwa ttani za kasooli eziwera 2 era nga zibaweereddwa Minisita omubeezi ow’empuliziganya ne tekinologiya,Owek. Joyce Juliet Nabbosa Ssebuggwaawo. Bw’abadde akwasa abaami ba b’amasaza ensigo zino okuzibunyisa mu bitundu ebyenjawulo, minisita w’ettaka, obulimi n’obwegassi, Owek. Mariam Nkalubo Mayanja agambye nti kaweefube aliwo kwe kusobozesa abantu ba Beene okukola ennyo, bafune emmere emala awamu n’okwekulaakulanya. Ate ye Owek .Hajji Hamis Kakomo asinzidde wano n’asaba abalimi okulabirira obulungi ensigo zino ekigendererwa kya Kabaka eky’okutumbula embeera zaabwe kisobole okutuukirira. Ku lwa Abaami ba Kabaka abaweereddwa ensingo zino, Amyuka Kasujju, Christopher Nsimbe ategeezezza nti baakukola ekisoboka okulondoola ensigo zino gye banaaba bazigabye zisobole okuvaamu amakungula amalungi.        	https://gambuuze.ug/2021/09/09/obwakabaka-bugabidde-abalimi-ensigo/
sports	Ssaabasajja Kabaka asiimye okulabikako ku Fayinolo y’Amasaza	 Ssaabasajja Kabaka wa Buganda, Ronald Muwenda Mutebi II, asiimye okulabikako eri obuganda ng’aggalawo empaka z’emipiira gy’amasaza ez’omwaka guno. Minisita Ssekabembe nga atongoza fayinolo y’Amasaza Minisita w’abavubuka, ebyemizannyo n’okwewummuzaamu, Henry Ssekabembe Kiberu, ategeezezza nti Ssaabasajja Kabaka asiimye okubaawo ku ntandikwa y’omwezi gw’Ogwokusatu, ttiimu y’essaza Buddu ng’ettunka ne Ggomba, okulondako omuwanguzi waazo. Bino Owek. Ssekabembe abyogeredde mu bimuli bya Bulange ku Lwokubiri bw’abadde atongoza fayinolo y’empaka z’omwaka guno.  “Njagala okutegeeza Obuganda bwonna nti Ssaabasajja Kabaka asiimye omupiira ogw’akamalirizo ogw’omwaka guno wakati wa bannaffe bannagomba nga basamba ne bannabuddu, gubeerewo ng’ennaku z’omwezi 6 March, 2021 ku ssaawa 9 zennyini ez’akawungeezi.” Okusinziira ku Minisita Ssekabembe, omupiira guno gujja kuzannyirwa mu kisaawe kya St. Marys Stadiium e Kitende era wajja kusookawo okulwanira ekifo ekyokusatu wakati wa Bulemeezi ne Busiro.  Minisita Ssekabembe annyonnyodde nti bali mu kwogerezeganya ne Fufa awamu ne Minisitule y’ebyobulamu, basobole okukkirizaayo abantu abasaamusaamu era mu bwangu bajja kutegeeza Obuganda kye banaggyayo. Owek. Ssekabembe agambye nti ensonga lwaki baasalawo okwongezaayo fayinolo y’empaka zino kyali lwakuba abazannyi baafuna obuvune obuwerako kuba emipiira gyali gya kumukumu, kwe kusaba akadde okusobola okujjanjaba abazannyi baabwe. Owek. Ssekabembe asiimye obumalirivu n’omukwano ogwoleseddwa mu kutegeka empaka zino mu kadde ng’ekirwadde kya Ssennyiga Corona kifunze ekyonga mu ggwanga.  Agasseeko nti byonna bisobose olw’okwesigama ku kkampuni ezivugirira empaka zino okuli; Airtel, Centenary Bbanka, UNAIDS ne Kkampuni z’amawulire. Ate ye Omuk. Remmy Kisakye okuva mu Airtel agambye nti kye baayagala okukola kwe kuddiza abantu nga bayitira mu mizannyo era ku luno baasalawo okwekwata amasaza kuba gakung’aanya abantu okuva mu nsonda ez’enjawulo. Ono annyonnyodde nti amasaza gasobodde okukuza n’okuzuula ebitone ebipya ku mutendera gwa ttiimu y’eggwanga awamu n’abasambi okufuna ttiimu ennene mu nsi ez’enjawulo.Asiimye Obwakabaka bwa Buganda olw’enkolagana ennungi n’okutuukiriza obweyamo bwabwo obw’enjawulo. Akulira akakiiko akategesi ak’amasaza, Omuk. Sulaiman Ssejjengo, agambye nti okusobola okukuuma abantu nga balamu mu mpaka zino, bakebedde abantu abawerera ddala 540 omuli abazannyi n’abakungu ba ttiimu ez’enjawulo era abo be basanze nga balwadde babadde tebakkirizibwa kwetaba na balala. Ye Ssenkulu wa Majestic Brand, Omuk. Ronald Kawaddwa, yeebazizza abavujjirizi ab’enjawulo okuli; Airtel, Centenary bbanka, UNAIDS, UNDP ne Nnaabagereka Development Foundation n’olw’okukwatizaako Obwakabaka okulaba ng’empaka zino zitambula bulungi. Kinajjukirwa nti awangula empaka zino asitukira mu kikopo n’obukadde 12 n’emidaali egya Zzaabu, akwata ekyokubiri afuna obukadde 9 n’emidaali egya siliva ate owookusatu n’afuna obukadde 7 n’emiddaali egya Bronze olwo ate owookuna afuna obukadde 5.    	https://gambuuze.ug/2021/02/09/ssaabasajja-kabaka-asiimye-okulabikako-ku-fayinolo-yamasaza/
business	Buganda yakubangula abavubuka ku bugagga obw’ensibo	   Minisita w’abavubuka, ebyemizannyo n’okwewummuzaamu, Owek. Henry Ssekabembe atongozza akakiiko akagenda okusomesa abavubuka okwetooloola Obwakabaka bwa Buganda. Minisita Ssekabembe nga akwasa Mw. Damascus Ssali ekimu ku biwandiiko  “Omuvubuka bwe tumutandikira ku myaka 13 ng’ayingira Ssekendule.” Okusinziira ku Minisita Ssekabembe, entegeka zino zitandikidde ku myaka 13 wadde ng’omuvubuka mu Buganda atwalibwa okuba ng’ali mu myaka 18. Owek. Ssekabembe atongozza akakiiko akagenda okukola ebbago erinaalung’amya emikolo gy’ebyoto mu Buganda. Akakiiko kakulirwa Mw. Ssali Damascus, amyukibwa Owek. Nantumbwe Rose. Abalala abali ku kakiiko; Ddamba Andrew, Namazzi Windfred Birabwa ne Masembe Edward. Owek. Ssekabembe agambye nti abasomeseza ku byoto basomesa bye basanze naddala ebyobufumbo mu kisenge ate nga nabyo tebabituukiridde bulungi. Eyaweereddwa obuvunaanyizibwa okulira akakiiko kano, Ssali Damascus yeeyamye ku lwa banne okukola kyonna ekisoboka okutuukiriza obuvunaanyizibwa buno era neyeebaza Nnyinimu Ssaabasajja Kabaka olw’okubalengera. Akakiiko kaweereddwa omwezi gumu okumaliriza ebbago oluvannyuma Minisita w’Abavubuka, Emizannyo n’Okwewummuza, Owek. Henry Ssekabembe Kiberu alyanjule mu Lukiiko lwa Buganda likubaganyizibweko ebirowoozo.    	https://gambuuze.ug/2021/02/09/buganda-yakubangula-abavubuka-ku-bugagga-obwensibo/
politics	Mwewale enjawukana olw’eby’obufuzi-Kabaka	 Ssaabasajja Kabaka wakati, omumyuka asooka owa Katikkiro Twaha Kigongo Kaawase, ku kkono ne Maama Nabagereka Sylvia Nagginda bwebadde ku nnyimba z’amazaalibwa ku Bulange ku Lwokutaano   Ssaabasajja Kabaka Ronald Muwenda Mutebi II, agambye nga eggwanga lyolekera okulonda kwa bonna okwa 2021, abantu basaanidde bakimanye nti baluganda abatateekeddwa kwawulwayawulwa lwa byabufuzi. Mu bubakabwe obwa Ssekukkulu n’omwaka omuggya, Omutanda ategeezezza nti akalulu kaggya nekagenda naye abantu basigalawo. “Ettemu, enge n’obukyayi ebyeyongera bisaanidde okukoma naddala nga tusemberera okulonda. Abantu bakimanye nti enjawukana mu by’obufuzi tebibafuula balabe kuba basigala baluganda,”Kabaka bwategeezezza mu kiwandiiko ekifulumiziddwa woofiisi ye nga ye kennyini akitaddeko omukono.  Kabaka era asabye abantu okwongera okwekuuma obulwadde bwa siriimu n’ategeeza nti ajja kugenda mu maaso ne kaweefube ow’okumulwanyisa. “Obulamu kikulu nnyo n’olwekyo abantu baffe basaanidde okwongera okwekuuma siriimu ate n’okwekebeza n’okufuna obujjanjjabi n’okubudaabudibwa,” Kabaka bwagambye.  Obubaka bwa Kabaka mubujjuvu  Twebaza omutonzi olw’okututuusa ku nnaku enkulu nga tumalako omwaka guno ogwa 2019.  Tuyozaayoza abo abafuniddemu ebirungi ate ne tusaasira abantu baffe abafiiriddwa abantu babwe n’abafuniddemu ebizibu ebitali bimu.  Omwaka guno tulambudde Amasaza agawerako era twebaza nnyo abantu bonna abatwanirizza mu ssanyu eringi buli bwetubadde mukulambula kwaffe. Abaami b’amasaza gyetulambudde omwaka guno bakoze kinene ddala. Twebaza nnyo Ssebwana ne banna Busiro olw’okutwaniriza enfunda ezisukka mu gumu. Mwebale nnyo mwebalire ddala.  Omwaka guno twasalawo okutandika okulambula Obutaka bw’Ebika byaffe. Nneebaza Abataka ab’obusolya gyetumaze okulambula olw’enteekateeka ze bakoze ku Butaka bwabwe era nkakasa eyo gyetutannatuuka nti tuggya kubatuukako. Omwaka guno twogedde ku nsonga nyingi enkulu nga mwemuli, ezo ezikwata ku bulamu, n’obuli bw’enguzi. Njagala nfundikire omwaka nga nzikaatiriza ensonga ze nalambise nga nsisinkanye Abataka mu Lubiri e Mmengo.  Obulamu kikulu nnyo n’olwekyo abantu baffe basaanidde okwongera okwekuuma siriimu ate n’okwekebeza n’okufuna obujjanjjabi n’okubudaabudibwa.Kati emyaka ebiri nga twogera ku nsonga eno era tujja kwongera okugyogerako.  Okukuuma Obutonde bw’ensi nakyo kikulu ddala Nga bwetulabye ennaku zino amataba n’ekyeya bitandise okututeganya olw’embeera ezireetebwa obutakuuma butonde bwansi.  Ettemu, enge n’obukyayi ebyeyongera bisaanidde okukoma naddala nga tusemberera okulonda. Abantu bakimanye nti enjawukana mu by’obufuzi tebibafuula balabe kuba basigala baluganda. Ettaka ye Nnyaffe n’olwekyo likuumibwe butiribiri, kuba awatali ttaka, abantu bafuuka momboze. Tubaagalaiza okuyita mu nnaku enkulu mu mirembe n’omwaka omuggya gubeere gwassanyu n’emirembe.     	https://gambuuze.ug/2019/12/23/mwewale-enjawukana-olwebyobufuzi-kabaka/
politics	Aba NUP  bagenda mu kkooti okweddiza obuwanguzi bwabwe	  Ekibiina kyaNational Unity Platform (NUP), kigamba nti kigenda kuddukira mu kkooti okuzza obuwanguzi bwa Harriet Nakweede ku bwa ssentebe bwa disitulikiti y’e Kayunga oluvannyuma lw’akakiiko okulangiriramu Munnakibiina kya NRM, Andrew Muwonge. Banna NUP bategeezezza bannamawulire e Kamwokya mu Kampala nti ekyabadde e Kayunga bwabadde bubbi bwennyini kuba akalulu kano babadde bakawangudde kyokka akakiiko k’ebyokulonda ne kalangirira muntu mulala. Omwogezi w’ekibiina kya NUP, Joel Ssenyonyi agamba akakiiko k’ebyokulonda kaagaana okubawa empapula okwagattirwa ebyava mu kalulu k’e Kayunga kubanga baali bakimanyi nti bye baakola byali byakifere. Ono agattako nti kati tebasaba busabi wabula babalagira babawe empapula ezo mu bwangu. “Omuntu waffe atutegeezezza nti agenda kuddukira mu kkooti okuwakanya ebyavudde mu kalulu era tujja kumuwagira. Twagala okulaba oba ‘kaliculeeta’ za kkooti zo ziyinza okubala ebituufu okusinga Byabakama nga nayo bwe binaagaana tujja kubaanika lumu ne ne mukama waabwe.” Ssenyonyi bw’ategeezezza. Ate ye eyavuganyizza ku bwa ssentebe bwa Kayunga,Harriet Nakweede Kafeero agamba nti akakiiko k’ebyokulonda ka ddembe okubayita nekamulangirira ng’omuwanguzi nga basobola okwekwasakompyuta zaabweokuba nti zaafunyeemu obuzibu, ensi ejja kukitegeera. Kinajjukirwa nti akulira eby’okulonda e Kayunga, Jennifer Kyobutungi yalangiridde Muwonge okubeera kubuwanguzi n’obululu 31,830 ateNakweede n’afuna31,380 ng’enjawulo yabadde ya bululu 450 bwokka. Aba NUP bagamba nti ekituufu n’aba NRM bakimanyi nti akalulu kano tebaakawangula era y’ensonga lwaki ab’akakiiko k’ebyokulonda tebaagala kubawa mpapula ziraga byavudde mu kulonda nga kati baakugenda mu kkooti balabe oba eneeyimirira ku mazima.   	https://gambuuze.ug/2021/12/20/aba-nup-bagenda-mu-kkooti-okweddiza-obuwanguzi-bwabwe/
health	Ebifaananyi by’emisinde gy’amazaalibwa ga Kabaka bye wasubiddwa,	 Akulira Uganda Aids Commission Dr. Musoba nga akwasa Nnyinimu Ssaabasajja Kabaka ekirabo ky’okulwanyisa ekirwadde kya Siriimu. Omutanda nga agenda okusimbula abaddusi b’emisinde gy’amazaalibwa. Ekif. Gerald Mulindwa Minisita Ssekabembe, Katikkiro Mayiga ne Owek. Prof. Twaha Kaawaase ku mukolo Katikkiro Mayiga nga akulembeddemu okukola dduyiro ku misinde gy’ amazaalibwa Sipiika Patrick Mugumbule naye yeetabye mu misinde gy’ amazaalibwa Akulira Airtel Uganda nga akwasa Beene omujoozi gw’omwaka guno Ssaabasajja Kabaka, Katikkiro Mayiga, akulira UNAIDS mu Uganda  Kiragu n’abalala nga bafuna ekifananyi. Abamu ku beetabye mu misinde gino nga bakola dduyiro mu Lubiri e Mmengo    	https://gambuuze.ug/2020/11/29/ebifaananyi-byemisinde-gyamazaalibwa-ga-kabaka-bye-wasubiddwa/
business	Buganda eyisizza embalirira ya buwumbi 121	 Obw’akabaka bwa Buganda nga buyita mu Minisitule yaabwo ey’ebyensiimbi, buyisizza embalirira ya buwumbi 121. Eno y’egenda okutambulirwako wakati wa 2021 ne 2022 era minisita wa Kabaka ow’ebyensimbi ate nga ye mumyuka wa Katikkiro owookubiri, Owek. Robert Waggwa Nsibirwa, y’agisomedde Olukiiko lwa Buganda olukulu olwaleero ku Mmande. Bw’abadde asoma embalirira eno, Owek. Nsibirwa, asonze ku bintu bina ebisinze okusosoowazibwa mu mbalirira eno. “Ebyenkizo mu mbalirira eno mulimu; okunyweza n’okutumbuula obwegassi, okugaziya ebyenfuna by’Obwakabaka, okukulaakulanya amasaza ga Buganda n’okutwala omulimu g’Amasiro g’e Kasubi mu maaso.” Owek. Nsibirwa bw’ategeezezza. Mu birala ebikulu byamenye mulimu; okwongera okuwagira ekkakkalabizo ly’abajjajja aboobusolya nga bano bagenda kuweebwa emmotoka zibayambeko mu buweereza, okufuna abaweereza abakugu nga bakola ng’abakwanaganya b’emirimu gy’Obwakabaka ku mbuga z’amasaza zonna wamu n’amagombolola agataafuna bugaali okulaba nga bugaweebwa. Obwakabaka era bugenda kuwa amagombolola 20 entambula ya Ppikipiki. Nga gano ge gazze gawangula gannaago mu mpaka z’okuvuganya mu kutambuza emirimu gya Kabaka obulungi. Okusinziira ku Owek. Nsibirwa, kino kijja kubayamba okwongera okugonza ku ntambuza y’emirimu. Okusinziira ku Waggawa Nsibirwa, abavubuka bateereddwa nnyo ku mwanjo mu mbalirira y’omulundi guno. Bagenda kufuba okulaba nti waakiri abavubuka 10,000 okuva mu masaza eg’enjawulo balambuzibwa era ne bayigirizibwa emirimu egy’ekikugu egy’enjawulo kyokka nga tegyetaagisa maanyi mangi okugeza okulundira awafunda, okulima enva endiirwa n’obutiko, kibayambe okutandikawo emirimu nga bwe balinda gye baasomerera. Abavubuka bagenda kubangulwa ku ngeri y’ekikugu ey’okuweereza wamu n’okuteekebwa mu bibiina ebyenjawulo okwaguyirwa okukwatirwako. Minisita Nsibirwa ayanjudde ebituukiddwako okuva mu mbalirira y’omwaka oguwedde nga muno mubaddemu amakampuni g’Obwakabaka agatandikiddwawo omuli; Mmwanyi Terimba Limited, Buganda Law Chambers, Weerinde Insurance n’Olupapula lw’Obwakabaka olwa Gambuuze online publication. Mu birala ebituukiddwako mulimu okutandika ebizimbe by’Obwakabaka omuli; Ndiwulira ku mbuga e Makindye, ennyumba Buddukiro ey’essaza Buddu eddaabiriziddwa ate nga waliwo ennyumba ezizimbiddwa e Kigo ne Ssentema okusobola okugaziya ku nnyingiza y’Obwakabaka. Obwakabaka era busobodde okuddaabiriza Olubiri lw’e Baamunaanika n’olwe Nkoni, kw’ossa okuvujjirira emirimu gyaTwekobe ne Butikkiro era nga kati bikozesebwa bulungi. Owek. Nsibirwa ategeezezza nti ebyenfuna byakosebwa nnyo ekirwadde kya kolona era nga kuno kwe kusoomooza okusinze okufunibwa, wabula n’ategeeza nti kino tekijja kulobera mirimu kutambula. Ye yazzizza abo bonna abawagira emirimu gy’Obwakabaka naddala abo abawangaalira emitala w’amayanja olw’okutambulira awamu n’Obwakabaka nga babuvujjiririra n’ensimbi. Omulamwa gw’embalirira eno eya 2021/2022 gugamba nti, “Okutuusa obuweereza obukulaakulanya abantu ba Ssaabasajja Kabaka.”   	https://gambuuze.ug/2021/06/28/obwakabaka-bwa-buganda-buyisizza-embalirira-ya-buwumbi-121/
business	Buganda yakusitula ebyenfuna by’abantu, esomye embalirira ya buwumbi 157	     Obwakabaka bwa Buganda bwakwongera okutumbula ebyenfuna bya bantu nga buyita mu bibiina by’obweggasi okusobola okubakulaakulanya n’okulwanyisa obwavu obubeesibyeeko. Bino byogeddwa Omuwanika wa Buganda era Omumyuka ow’okubiri owa Katikkiro, Owek. Robert Waggwa Nsibirwa bw’abadde ayanjulirira abakiise b’Olukiiko embalirira y’omwaka guno ogwa 2022/2023 nga luno lubadde lukubiriziddwa Sipiika Patrick Luwaga Mugumbule . Embalirira eno egenda kutambulira wansi w’omulamwa ogugamba nti ‘Okunyikiza obuwereza eri abntu nga tuli bumu’. Minisita Nsibirwa ategeezezza nti wadde embeera y’ebyenfuna yakosebwa nnyo ekirwadde ki Corona naye Obwakabaka busobodde okukola obulungi era y’ensonga lwaki embalirira y’omwaka guno esinze kwewedde n’obuwumbi obusoba mu 33. Emablirira y’omwaka 2022/ 2023 esomeddwa ya buwumbi 31 n’obukadde 781 obutegekeddwa mu nteekateeka eno mu mbalirira eyobuwumbi 157 obukadde 849 n’emitwalo 26134 ng’eno erinnye ebitundu 27 ku buli 100. Owek. Waggwa asoose kulaga ebituukiddwako mu mbalirira eyomwaka gw’ebyenismbi oguwedde 2021/22 era byasukako mu byebateekateeka okukola nga bitambulira mu Ssemasonga ettaano nalaga ensonga ez’omuzinzi ezireetedde embalirira eno okulinnya. Okusinziira ku mbalirira, Obuwumbi 31 n’obukadde 781 buteereddwamu okusitula ebyenfuna mu bantu ba Ssaabasajja Kabaka nga bino byakukolebwa nga bayita mu bibiina by’Obweggasi ebyenjawulo. Ate obuwumbi 22 n’obukadde 65, ziteereddwa mu kusiga ensimbi n’obusuubuzi nga bazimba ebizimbe ebiggya awamu n’okumaliriza ebyo ebyatandikibwako omwaka oguwedde okusobola okugaziya ennyingiza mu Bwakabaka. Minisita Waggwa Nsibirwa agamba nti eby’enjigiriza nabyo babitaddemu amaanyi nga kuluno babitaddemu obuwumbi obuwera 20 okusobola okutendeka abaana b’Omutanda ku lwebiseera eby’omu maaso. Mu mbalirira eno eby’obulamu byongeddwamu amaanyi nga ku luno bifunye obuwumbi 4 n’obukadde 275 nga zino zakuyamba okulwanyisa Mukenenya mu bitundu nga Kyotera, Wakiso, Kalangala n’ebirala.  Owek. Nsibirwa annyonnyodde nti okwongera okulwanyisa obwavu n’ebbula ly’emirimu mu Buganda bagenda kukugaanya abantu abalina obukugu basobole okubakwasaganya nababeetaaga nga kino bakuyisa ku mutendera gw’Amasaza. Okusinziira ku Minisita Nsibirwa bakufuba okutumbula empeereza mu Pulojekiti z’Obwakabaka zonna era kino bakukikola nga bakolagana n’ekitongole ki Directorate of Industrial Training (DIT). Owek. Nsibirwa era alaze nga Buganda bwetegese, okwagazisa abavubuka okwettanira ebyobulimi nga bayita mu nteekateeka ezituumiddwa Muvubuka Tolannama ne Muvubuka Ttolera Ngalo, Boda Fix ngeno etunuulidde nnyo abawala wakati mu kukwatagana ne bannamikago okutumbula ebyenfuna byabwe. Ensonga y’okubbulula Obutondebwensi eweereddwa obuwumbi 3 n’obukadde 182 ate nga abavubuka n’ebyemizannyo baweereddwa obuwumbi 2 n’obukadde 29. Eby’obulimi biweereddwa obuwumbi 2 n’obukadde 2 okwongera okwagazisa abavubuka omulimu gw’okulima era bagutwale nga gwankizo. Minisita Nsibirwa agamba nti batadde obuwumbi 7 n’obukadde 344 mu bukulembeze n’emirimu era nakakasa nti bakugulira abantu abawangaalira mu bizinga bye Buvuma eryato okugonza entambula. Ku luno abakiise tebakubaganyiza birowoozo nga bwegutera okuba naye ssentebe w’akakiiko k’ebyensimbi mu Lukiiko luno, Owek. Prof Umaru Kakumba ayisiza ekiteeso okuyisa embalira eno era nekiwagirwa. Eno yembalirira ekyasinze okuba enene bukyanga Obwakabaka buzibwawo mu mwaka gwa 1993 era Olukiiko luno lwetabiddwamu Omulangira David Kintu Wasajja, Ssentebe wakabondo ka Buganda Caucus Muwanga Kivumbi, Apostle Joseph Sserwadda, Anderson Burora RCC wa Lubaga nga waliwo nabalwetabyeko nga bayita ku nkola ya Zoom.  .            	https://gambuuze.ug/2022/06/27/buganda-yakusitula-ebyenfuna-byabantu-esomye-embalirira-ya-buwumbi-157/
sports	Museveni asiimye  Onyango n’emmotoka kapyata	 Pulezidenti Yoweri Kaguta Museveni asiimye  Denis Masinde Onyango abadde Kaputeeni wa ttiimu y’omupiira gw’ebigere eya Uganda Cranes, n’emmotoka kapyata ey’ekika kya Pajero. Onyango abadde awerekeddwako maama we, Musoke Olivia Onyango n’abakulu ba FUFA ku bugenyi buno obubadde obutongole era nga yayitiddwa Pulezidenti Museveni ne mukyala we Janet Museveni. Pulezidenti Museveni Onyango amusiimye olw’okwewaayo n’ebirungi by’akoze ng’azannyira ttiimu ya Cranes. Onyango nga ye mukuumi wa ggoolo ya Mamelodi Sundowns mu South Africa, omwezi oguwedde yalangiridde nga bw’annyuse okuzannyira Uganda Cranes ku myaka 35. Masinde yatandika okuzannyira Cranes mu 2005 mu mpaka z’okusunsulamu abanaazannya  ekikopo ky’ensi yonna bwe baali bazannya Cape Verde. Okuva ku olwo Onyango azze  akola bulungi naddala mu kukuuma ggoolo era yayamba ttiimu eno okugenda mu mpaka za Africa Cup of Nations eza 2017 ezaali e Gabon n’eza 2019 ezaali mu Misiri. Ttiimu y’eggwanga agizannyidde emipiira 75. Bino we bijjidde nga ne Palamenti y’eggwanga etegeka okusiima Onyango olw’obuweereza bw’akoze ku ttiimu y’eggwanga okumala emyaka 15.      	https://gambuuze.ug/2021/05/07/museveni-asiimye-onyango-nemmotoka-kapyata/
sports	South Sudan ewangudde Uganda 1-0	  Ttiimu ya South Sudan ey’omupiira gw’ebigere eya Bright Stars, ewangudde Uganda Cranes, ggoolo 1-0 mu mupiira oguyindidde mu kisaawe kya Nyayo Stadium mu kibuga kya Kenya -Nairobi.  Uganda Cranes yayingidde omupiira guno ng’eyagala buwanguzi okusobola okukiika mu mpaka za AFCON, wabula peneti ekubiddwa Tito Okello ewadde South Sudan obuwanguzi obusookedde ddala mu mpaka zino. Wiiki eweddde Uganda Cranes yakubye South Sudan mu kisaawe kya St. Marys Stadium e Kitende, naye nga Uganda okukubwa South Sudan olwaleero ku Mmande, kigitadde mu mbeera enzibu. Mu mupiira gwa leero, omusambi Khalid Aucho aweereddwa kkaadi emyufu mu ddakiika ya 32 oluvannyuma lw’okusika omusambi wa South Sudan. Mu ddakiika endala 5 wabaddewo ekisobyo ekikoleddwa era ne kivaamu penati eteebeddwa Okello. Wadde Uganda Cranes yakoze enkyukakyuka bw’eggyeeyo Emmanuel Okwi n’ereeta Farouk Miya naye abasudani baggyeeyo n’agomu buto. Mu ddakiika ye 80, Omusambi wa Sudan, Abdallah Asad Musa, afunye kkaadi emyufu, bw’etyo Uganda Cranes n’ekozesa omukisa guno okunoonya ggoolo naye nebigaana. Emipiira emirala egisambiddwa mu kibinja B, Burkina Faso eremaganye ne Malawi nga tewali alabye katimba ka munne. Burkina Faso y’ekulembedde ekibinja n’obubonero 8, Uganda Cranes erina 7, Malawi 4 ne South Sudan 3. Uganda yeetaaga okufuna obubonero 4 mu mipiira 2 egisigaddewo bw’eba yaakukiika mu AFCON, Uganda ezzaako Burkina Faso ekulembedde ekibinja mu Gwokuatu nga 22 omwaka ogujja ate era esembyeyo Malawi nga 30 Gwokusatu.    	https://gambuuze.ug/2020/11/16/south-sudan-ewangudde-uganda-1-0/
business	Obwakabaka bukoze Kkaawa ‘Mpologoma’ okuwa abalimi b’Emmwaanyi akatale	       Obwakabaka bwa Buganda bukoze kkaawa atuumiddwa Mpologoma okuva mu kirime ky’ Emmwaanyi ng’omu ku kaweefube w’okwagazisa abantu okumunywa awamu n’okufunira emmwaanyi akatale. Omukolo gukoleddwa Omumyuka wa Katikkiro Owookubiri, era Omuwanika wa Buganda, Oweek. Robert Waggwa Nsibirwa, n’akubiriza abantu okumunywa mu ngeri ey’okuwagira Obwakabaka. “Ekimu ku nsonga lwaki Obwakabaka bwenyigidde mu kusiika emmwaanyi kwekulaba nti abantu bamanya era balinyise omutindo nga banoga ezo ezengedde kubanga bwebanoga eza kiragala kkaawa abeera agenda kukaawa ate teri ayagala bikaawa. Era twagadde okufunira abantu emirimu basobole okubaako byebakola,” Owek. Waggwa Nsibirwa bw’agambye. Ono annyonnyodde nti baagala okubeera akatale akasookerwako munda mu ggwanga nga bwekiri mu Ethiopia oba nga bwekiri ku matooke agalina akatale munda mu ggwanga nasaba abantu okwettanira kkaawa Mpologoma kuba alina eddekende.  Owek. Nsibirwa bano abawadde entanda okunywa kkaawa kuba azuuliddwamu okutangira endwadde z’ekibumba n’akalulwe ate era nga ayamba abantu obutasumagira nebasobola okukola emirimu obulungi era nga agumya bulungi amaka eri abaami. Waggwa agambye nti mu myaka gino 6 nga batadde essira ku kireme ky’ Emmwaanyi ebikoleddwawo birabwa nga bangi bettanidde okuzirima, bazongeddeko omutindo, era kino kirabikira bulungi mu bibalo bya Uganda Coffee Development Authority kuba obungi bwezo ezirimwa mu Buganda bweyongedde n’ebitundu 50 ku buli 100. Okusinziira ku muwanika Nsibirwa, ebibalo bya UBOS biraga bulungi nti ekirime ky’ Emmwaanyi n’amatooke kiyambe okulaakulanya abantu mu Buganda n’okugoba obwavu. Ono annyonnyodde nti kampuni y’ Emmwaanyi Terimba Ltd. yawandiisibwa mu mateeka era neweebwa olukusa okutunda emmwaanyi wabweru w’eggwanga nga kuno bw’ogattako kkaawa ya Mpologoma kiraga nti kampuni eno gyeraga balabayo. Omuwanika agambye okufuna kaawa kuba kwongera omutindo ku mmwanyi ate n’ebbeeyi yeyongera. Asabye olukiiko okufulumya ensonga ez’enjawulo ezinnyonnyola emiganyulo gy’okunywa kaawa. Ye minisita avunaanyizibwa ku bwegassi, eby’obulimi, obulunzi ,ebyettaka ne bulungibwansi, Owek. Mariam Mayanja Nkalubo Nasejje, wamu ne minisita omubeezi oweby’obusuubuzi owek Hajj Amiisi Kakomo bategeezezza nti, basanyufu okulaba nti mu myaka 6 gyokka ebibala by’Emmwaanyi bitandise okubuna mu bantu ba Kabaka.  Akulira olukiiko olufuzi olwa kampuni y’Emmwaanyi Terimba Limited, omuk. Daniel Ddamulira yeebazizza Beene olwokusobozesa ekitongole kino okugatta ettofaali ku nkulaakulana y’abantu ba Kabaka. Kkaawa ono asookerwako wa mpeke nga eteereddwa ku nkumi 2 zokka ate owa gram 50 agule enkumi 3, owa kakaaga, omutwalo gumu bbiri n’omulala ow’emitwalo 2 okutuuka kw’ ena. Omukolo guno gwetabiddwako abagenyi abenjawulo okuli Owek. Patrick Luwaga Mugumbule, Jjajja Nnamwama Augustine Mutumba neba ssenkulu b’ebitongole byonna eby’obwakabaka nga bakulembeddwamu ssenkulu wa BBS Terefayina omuk Patrick Ssembajjo, Abaami b’ Amasaza n’abakungu ba Beene.              	https://gambuuze.ug/2022/12/14/obwakabaka-bukoze-kkaawa-mpologoma-okuwa-abalimi-bemmwaanyi-akatale/
politics	Bobi Wine atabukidde ab’oludda oluvuganya abanenya NUP ku muyizi wa UCU eyafiira e Makerere	 Omukulembeze w’ekibiina ki National Unity Platform (NUP), Robert Kyagulanyi Ssentamu amanyiddwa nga Bobi Wine atabukidde ab’oludda oluvuganya olw’okusonga mu kibiina kye okuvunaanyizibwa obutereevu ku nfa y’omuyizi wa Uganda Christian University (UCU), Betungura Bewatte. Bewatte eyali asoma mu mwaka gwe ogw’okubiri ku UCU, yafumitiddwa ekiso nga abawagizi beyeesimbye ku kkaadi ya NUP bwebaali balemesa munnakibiina ki Forum for Democratic Change (FDC), Justus Tukamushaba okuyingira mu kisaawe kya Makerere Rugby Grounds. Abakulembeze mu bibiina eby’enjawulo ku ludda oluvuganya omuli ne Justice Forum(JEEMA) bakyanenya NUP olw’okulemwa okukoma ku bawagizi baakyo. Kyagulanyi agamba nti kyansonyi okulaba nti bannabwe ku ludda oluvuganya babanenya ku kino kyokka nga bakimanyi nti gavumenti esobola bulungi okubeera emabega w’olukwe luno. “Ekisinga okumalamu amaanyi kwekuba nti abantu abali ku ludda olumu naffe ate batunenya olw’okufa kw’omwana ono nga tewali kunoonyereza kwonna kwali kukoleddwa,” Kyagulanyi bw’agambye. Okusinziira ku Bobi Wine emu yeemu ku ngeri gavumenti gyeyagala okuteekawo enjawukana mu bagivuganya awamu nokwonoona erinnya lya NUP nga ebalaga nga abantu abaagala obuvuyo. Kyagulanyi yasabye bannayuganda okusigala nga amaaso gabwe bagakuumira ku mulabe gwebalina kuba ali omu nga eby’okwetematemamu nga abavuganya tebirina gwebigenda kuyamba kuwangula Pulezidenti Museveni. Bobi Wine agamba nti gavumenti ekyaleeta obutego bungi okulaba nti eyongera okwawula mu bantu abagivuganya esobole okwenywereza mu buyinza. Ono yakubagiza abafamire awamu n’ ettendekero lya UCU era nasaba abakwatibwako okukola kyonna ekisoboka ebikolwa bwebiti bireme kuddamu kulabikira mu bayizi.   	https://gambuuze.ug/2022/07/19/bobi-wine-atabukidde-aboludda-oluvuganya-abanenya-nup-ku-muyizi-wa-ucu-eyafiira-e-makerere/
politics	Besigye azzeemu okwekalakaasa nga abatambuza ebigere lwa bbeeyi ya bintu	   Eyaliko Pulezidenti w’ekibiina ki Forum for Democratic (FDC) era eyavuganyako ku bwapulezidenti Rtd. Col Dr. Kizza Besigye azzeemu okutambuza ebigere nga awakanya gavumenti obutakola kimala ku bbeeyi y’ebintu eyongera okulinnya buli ddakiika. Besigye bw’abadde ayogerako eri bannamawulire mu makaage e Kasangati agambye nti akaseera katuuse bannayuganda basitukiremu bawakanya ebbeeyi y’ebintu eyeekanamye, okutulugunyizibwa awamu n’olukwe lwaPulezidenti Museveni okuleeta mutabani we Gen. Muhoozi Kainerugaba ng’omusika we ku bwapulezidenti. Dr. Kizza Besigye agamba nti akattu k’ebyenfuna eggwanga mweriri kivudde ku gavumenti okusaasaanyiza ssente ku bintu ebitalimu makulu. “Tulina abakozi ba gavumenti bangi nga bonna bakola omulimu gwe gumu kati laba RDC ne CAO, amagye ge ggwanga gali Congo ezo zonna ssen te zamuwi wa musolo,” Besigye bw’ annyonnyodde. Besigye asabye bannayuganda awatali kwekutulamu balemese Pulezidenti Museveni okuleeta mutabani we Muhoozi Kainerugaba ku bwapulezidenti. “Tulina okulwana obuyinza bukyuuke so si kuleeta musika. Tulina okuggya obukulembeze bw’eggwanga lino mu lulyo lwa Pulezidenti Museveni kuba beefuze buli kimu, tulina okutaasa eggwanga lino,” Besigye bw’annyonnyodde. Okusinziira ku Besigye, gavumenti egenda kuggyayo amaanyi gonna okulemesa obuyinza okukyuuka naye singa bannansi banaaba beteeseteese bulungi bajja kugiwangula. Oluvannyuma Besigye afulumye mu makaage okwolekera ekibuga Kampala okwekalakaasa wabula poliisi temuganyiza nemuzza mu makaage era wetukoledde eggulire lino nga eby’okwerinda binywezeddwa okwetoloola amaka ga Besigye.                              	https://gambuuze.ug/2022/05/12/besigye-azzeemu-okwekalakaasa-nga-abatambuza-ebigere-lwa-bbeeyi-ya-bintu/
politics	FDC etandise ku nteekateeka z’okulonda Pulezidenti omuggya	   Ekibiina ki FDC kitandise okunoonya Pulezidenti w’ekibiina omuggya anadda mu bigere bya Eng. Patrick Oboi Amuriat oluvannyuma lw’ ekisanja kye okuggwako mu mwaka gwa 2020. Okusinziira ku bakulu mu kibiina kino, ekisanja kya Oboi Amuriat ekisooka eky’emyaka 3 kyaggwako mu 2020 wabula olw’embeera ya COVID-19 tebasobola kutegeka kulonda wabula ono alina omukisa okuddamu navuganya. Kinajjukirwa nti Amuriat yalondebwa mu mwezi gwe 11 mu 2017 oluvannyuma lw’okuwangula Gen Mugisha Muntu mu kulonda okwayindira mu kisaawe e Namboole. Omwogezi w’ekibiina kino, Ibrahim Ssemujju Nganda akakasizza nti ebbanga eryayongerwa Amuriat lyava ku kirwadde kya COVID-19 okusobola okutwala ekibiina kino mu maaso. Ssemujju agumizza bannakibiina kino obuteeraliikirira kuba enteekateeka zonna zigenda mu maaso okutegeka akalulu bannakibiina basalewo oba Amuriat bamwongera ekisanja oba nedda. Kinajjukirwa nti okuva ekibiina kino lwekyatandikibwawo kyakafuna abakulembeze basatu nga eyasooka ye Rtd.Col Dr. Kizza Besigye ne Gen.Mugisha Muntu awamu ne Patrick Oboi Amuriat eyamazeeko ekisanja kye ekisooka.      	https://gambuuze.ug/2022/10/10/fdc-etandise-ku-nteekateeka-zokulonda-pulezidenti-omuggya/
politics	Owa NUP Katabaazi azzeemu okuwangula Minisita Ssempijja, eby’okubala obululu kkooti ebigaanye	  Masaka Omulamuzi wa kkooti esookerwako e Masaka, Charles Yeteise, leero ku Lwokubiri akakasizza munnakibiina kya National Unity Platform (NUP), Francis Katabaazi, ng’omubaka omulonde owa Kalungu East mu palamenti. Minisita Ssempijja Kino kiddiridde omulamuzi ono okulagira obululu buddemu okubalibwa wabula ne buleetebwa nga ‘Seal’ zaabwe ezimu zamenyeddwa ate nga langi z’endala zawukana. Minisita w’ebyobulimi, Vincent Ssempijja, ku Mmande yaddukidde mu kkooti e Masaka ng’asaba obululu buddemu okubalibwa ng’agamba nti baagenti be bagobebwa mu bifo ewaali walonderwa ebiwerera ddala 25, ekyawa Katabaazi omukisa okubba obululu era n’alangirirwa ng’omuwanguzi. Katabaazi yasoose kutya era n’akeera mu kkooti leero ku makya ng’asaba okugaana obululu okuddamu okubalibwa, wabula omulamuzi okusaba kwe n’akugoba ng’agamba nti obululu bulina okubalibwa olwaleero. Wabula wakati nga buli ludda lwetegese okuddamu okubala akalulu ku ssomero lya Jude Primary School mu ttawuni kkanso y’e Lukaya, obumu ku bubookisi busangiddwa nga bwasanukuddwa. ‘Seal’ ezirina okuteekebwa ku bubookisi buno zaabadde zaamenyeddwa era nga ab’ebyokwerinda ababadde babukuuma n’ababulese buli omu alemeddwa okunnyonnyola engeri gye bwamenyeseemu. Wano omulamuzi w’asinzidde n’asazaamu eby’okuddamu okubala obululu buno, ekiwadde Katabaazi obuwanguzi. Minisita Ssempijja agambye nti talina ky’amaanyi ky’asobola kwogera ku nsonga eno kuba ye azze mu kkooti ng’anoonya bwenkanya era ng’abadde tamanyi nti obubookisi bubadde bwamenyeddwa era nga basoose kubukebera nga babuleeta era nga bulamu.    	https://gambuuze.ug/2021/01/26/owa-nup-katabaazi-azzeemu-okuwangula-minisita-ssempijja-ebyokubala-obululu-kkooti-ebigaanye/
politics	Bobi Wine anywezezza emitendera gyabalina okufuna Kkaadi ya NUP	  Kampala Akulira ekibiina ki National Unity Platform (NUP) Robert Kyagulanyi aka Bobi Wine, anywezezza emitenderaomuntu gyalina okuyitamu okuweebwa kkaadi y’ekibiina kiyambe okwewala empurunguse. Okusinziira ku nsonda ku kitebe ky’ekibiina, Kyagulanyi ataddewo obukiiko obwenjawulo okuziyiza abaagala okukozesa ssente bafune kkaadi y’ekibiina obutafuna mukisa.  Ensonda zategeezezza nga Kyagulanyi bweyamyumyudde emitendera oluvanyuma lw’okukimanya nga bwewaliwo abantu abafunye ssente mu gavumenti nga bategeka okuzikozesa okuwangula kkaadi. Bwebabadde batandika okusunsulamu abaagala okwesimbirawo ku kkaadi ya NUP eggulo Ssaabawandiisi w’akakiiko k’ebyokulonda mu NUP Jeremiah Mwanje yakakasizza nga bwewaliwo obukiiko obuwerako obutereddwawo okulaba nga wabaawo amazima. Okusinziira ku Mwanje akakiiko akaali ku kitebe nga kagenda kukola ku babaka ba palamenti, bameeya neba ssentebe ba zi disitulikiti bwekamala okukusoya ebibuuzo n’okukebera obusobozi bwo ate oba oba olina okulinda akakiiko akasindikiddwa ku kifo ky’oyagala okuzuula oba kituufu olinayo obuwagizi. Kitegeeza nti omuntu okuweebwa kkaadi alina okuba nga asembeddwa obukiiko obutereddwawo. Akulira ekibiina kino Robert Kyagulanyi yavaayo nalabula obutattira muntu ku liiso singa anakwatirwa mu bikolwa eby’okulya enguzi era nategeeza nga ekibiina kino bwekirina okulaga enjawulo n’essuubi eri bannayuganda. Kyagulanyi yategeeza nga bwebakkiriza nti abantu bonna benkana nga tebali kufa ku kitibwa, kusoma, ddiini oba ssente za muntu yenna nga bawa bannakibiina kkaadi. Ensonda zitegeezezza nga bwewaliwo abantu abasindikiddwa okuva ku kitebe okugenda begatte ku bukiiko bwa NUP mu disitulikiti ez’enjawulo n’ebiragiro ebikambwe okulaba nga abantu abalondebwa beebo benyini abasaanidde era abalina omutima gw’ekibiina. Leero luweze olunaku olwokubiri nga akakiikon kasunsulamu abaagala bbendera ya NUP era oluvanyuma lw’ebbanga lya Sabiiti bbiri kagenda kuvaayo n’olukalala ku bagenda okukwatira ekibiina bbendera ku mitendera egy’enjawulo okwetoloola eggwang.    	https://gambuuze.ug/2020/09/10/bobi-wine-anywezezza-emitendera-gyabalina-okufuna-kkaadi-ya-nup/
politics	NUP egamba bali ebintu ebikulu eby’okukola, Mao si y’omu ku byo	    Ekibiina kya National Unity Platform (NUP) kitegeezezza nti balina ensonga enkulu ez’okukolako naye mu zo temuli yaakwanukula Ssenkaggale wa DP, Nobert Mao ku ebyo by’azze abalangira n’okubalumiriza nga bwe bakolagana ne Pulezidenti Yoweri Museveni.  Ssaabawandiisi w’ekibiina kino, Lewis Rubongoya agamba  nti amaanyi gonna bagamalidde ku kyakulaba nti Pulezidenti Museveni bamuggya mu buyinza nga tebajja kwanukula buli gwe basanze. Bw’atyo bwe yategeezezza bannamawulire.  “ Ekiruubirirwa kya ffe (NUP) si kwanukula  Norbert Mao ku ebyo by’atwogerako. Tufa ku kimu kyakuleetawo nkyukakyuka era kino kye tutaddeko amaaso.” Rubongoya bw’agambye.  Okusinziira ku Rubongoya, NUP ne DP balina ebigendererwa bya njawulo oluvannyuma lwa mutabani wa Pulezidenti Museveni era munnamagye, Lt. Gen. Muhoozi Kainerugaba okuvaayo n’asuutasuuta Ssenkaggale w’ekibiina kya DP.  Bino we bijjidde nga Mao yaakamala okutegeeza nti bannakibiina kya NUP abalanga kimu kubeera bankwe n’akukozesa mutimbagano kuvvoola bantu balala abalina endowooza ey’enjawulo.  Mao ebisembyeyo yategeezezza nti bagenda kukkiriza  NUP kutondawo nnakyemalira ku ludda oluvuganya mu Robert Kyagulanyi Ssentamu nga ono gyebali tasobya wadde okwogerwako ekintu ekitagenda kukola wadde eddakiika emu.  Ku kino Rubongoya agamba nti kikyamu kuba Kyagulanyi akkiriza okuwabulwa nemu kibiina kyabwe waliwo bingi ebikyusiddwa oluvannyuma lw’okumuwabula.  Rubongoya agattako nti ebiwandiiko Mao bwasasaanya bo bennyini aba NUP bebafulumya nga talina kyanjawulo kyategeeza nsi era tasaana kumalirako budde.  “Bannayuganda balina ensonga enkulu ez’okukolako, ebintu birinnye, akalulu kaabwe baakabba bakyanoonya eby’okuddamu ku ebyo nga ate omuntu n’aleetawo ekibooziboozi okubaggya ku mulamwa,” Rubongoya bw’ategeezza.	https://gambuuze.ug/2022/03/10/nup-egamba-bali-ebintu-ebikulu-ebyokukola-mao-si-yomu-ku-byo/
sports	Bannabuddu banjulidde Katikkiro Mayiga ekikopo kyebawangula mu Masaza Cup 2021	Abakulembera ttiimu y’essaza lya Buddu nga bakulembeddwamu Pookino Jude Muleke banjulidde Katikkiro Charles Peter Mayiga ekikopo kyebawangula mu mpaka z’omupiira gw’ Amasaza ez’omwaka oguwedde bwebakuba Buweekula 2-0 mu kisaawe kya St. Mary’s e Kitende. Omukolo guno guyindidde mu Butikkiro e Mmengo ku Lwokubiri era Kamalabyonna Mayiga asinzidde wano nabasiima olw’ekikolwa ky’obuzira kuba ekikopo kyebawangula kya muwendo nga emirundi egiwera babadde batuuka ku fayinolo naye nebalemererwa okukiwangula. “Abasambi mwatukola bulungi era mwebale ekikopo kyatuwa essanyu. Nkulisa nnyo Ppookino ne Bannabuddu mwenna, n’olukiiko lwonna n’omutendesi simuleseeyo naye n’abazannyi. Ekikopo ky’Amasaza kya kitiibwa nnyo era kyekisinga okuyaayaanirwa mukitundu ky’ Obuvanjuba nga oggyeeko e Congo,” Owek. Mayiga bw’agambye.  Owek. Mayiga ategeezezza nti ebitone ebyayolesebwa byonna biraga obukulu n’amaanyi g’omuzannyo guno. Katikkiro Mayiga alaze obukulu bw’ensimbi mu muzannyo gw’omupiira okusobola okuwaayo ebikozesebwa n’ensako y’abazannyi nasiima abavujjirizi abayimirira wamu ne Buddu nesobola okutwala ekikopo. Minisita avunaanyizibwa ku by’emizannyo n’okwewummuza mu Bwakabaka, Owek. Henry Ssekabembe Kiberu ayozaayozezza Buddu olw’ okutuuka ku buwanguzi buno. Yeebazizza obuwagizi obwayolesebwa Bannabuddu n’obumalirivu obwayolesebwa e Kitende wakati mu ttiimu eyali ennungi n’obukulembeze obumaliridde okuwangula. Owek. Ssekabembe agamba nti ekiseera kituuse Buganda efune ekisaawe eky’ obwannannyini okusobola okulaakulanya omuzannyo guno mu Buganda ne Uganda era nalaga nga Buganda bwegenda okukola ekikopo ky’Amasaza nga kyefaanana kyokka mu nsi yonna okusobola okwolesa amaanyi n’obukulu bwa Buganda.   Omwami w’essaza Buddu, Ppookino Jude Muleke ategeezezza nti emipiira gino gyongedde okubagatta n’okubakuumira awamu era nasaba ebitaataaganya omuzannyo guno okugyibwamu omuzannyo gusobole okugenda mu maaso. Ye Muleke asiimye abasuubuzi bannamasaka abawangaalira e Kampala ne Masaka olw’omulimu amakula gwebakoze okulaba nga bavujjirira ttiimu y’essaza lino nesobola okusitukira mu kikopo kino. Avunaanyizibwa ku ttiimu eno, Nalubowa yeebazizza Katikkiro Mayiga olw’okwagala Buddu nokugiwa obuwangizi mu buli ngeri yonna esoboka.      	https://gambuuze.ug/2022/04/05/bannabuddu-banjulidde-katikkiro-mayiga-ekikopo-kyebawangula-mu-masaza-cup-2021/
politics	Twitter eggadde ebibanja by’abawagira Muhoozi	  Abaddukanya omutimbagano gwa Twitter baggadde ebibanja by ‘abawagizi b’ Omudduumizi w’eggye ly’okuttaka mu UPDF,Lt Gen Muhoozi Kainerugaba. Gyebukeeredde ku Lwokubiri nga bangi ku bano tebasobola kuyingira munda mu bibanja byabwe ku mutimbagano guno ekibaleetedde okutegeeza nga bwebayiganyizibwa olw’endowooza z’ ebyobufuzi zebalina. Wadde ekituufu ku nsonga lwaki emikutu gino gigaddwa tekinamanyika wabula bategeezezza nti bwebalwanye okugezaako okugiyingiramu bategeezeddwa nga bwebamenye agamu ku mateeka agafuga omutimbagano guno. Twitter yategeezezza nti bano baziimudde agamu ku mateeka naye nesuuubiza okukwatagana ne bannanyini bibanja bino abalowooza nti ekyakoleddwa kyabadde kikyamu era bwezinazuulwa nti yabadde nsobi bakugibaddiza. “Ekibanja ky’omuntu bwekikozesebwa okuvuma omulala oba okutiisatiisa tusobola okukiggala okumala akaseera oba okukiggalira ddala,” Twitter bwe yannyonnyodde. Bano bagamba nti era kisoboka okuggala ekibanja ky’omuntu singa wabaawo abagezaako okukikikitanya okukiyingiramu nga kino kikolebwa okutaasa nnyini kyo. Kinajjukirwa nti omwezi oguwedde, Gen. Muhoozi yawannulayo ekibanja kye ku mutimbagano gwa Twitter ku nsonga ezaali zitamanyiddwa wabula oluvannyuma yategeeza nti yalina okusalawo kweyalina okusooka okukola. Muhoozi azze agumya abawagizi be okubeera abanywevu era oluvannyuma lw’akaseera ono ekibanja kye yakizzaayo ku Twitter negyebuli kati agukozesa wadde abantu abenjawulo mu ggwanga bazze bamukolokota nti agukozesa okuzannya eby’obufuzi ebyawula mu bantu ate nga munene mu maggye.    	https://gambuuze.ug/2022/05/31/twitter-eggadde-ebibanja-byabawagira-muhoozi/
business	Bobi Wine  ayaniriza eby’omukago gwa Bulaaya okugaana okuwa Uganda ssente z’okusima amafuta, agamba baali baalwawo	 Akulira ekibiina ki Forum for Democratic Change (NUP), Robert Kyagulanyi Ssentamu (Bobi Wine), asanyukidde eky’omukago gwa Bulaaya okugaana ensi yonna okuwa Uganda ssente z’okusima n’okuzimba omudumu gw’ Amafuta. Bw’abadde ayogerako eri bannamawulire ku Lwokusatu ku kitebe e Kamwokya, Kyagulanyi agambye nti kino kyali kyalwawo kuba ebibuuzo omukago guno byegulina nabo ng’ ekibiina byebalina. “Tuli basanyufu nti baasobodde okunokolayo ensonga y’okulinyirira eddembe ly’obuntu, Obutonde bwensi awamu n’endala. Okumala ekiseera tubadde tusaba amawanga g’ebweri okukomya okuvujjirira gavumenti ya Museveni,” Kyagulanyi bw’ategeezezza. Bobi Wine yeebazizza bannayuganda bawangaalira mu mawanga g’ebweru olw’okulemera ku nsonga kuba Museveni amafuta agatwala nga agage ag’obwannannyini. Ono agamba nti wadde kino bakisanyukira naye baagala omukago gwa Bulaaya gwongere okuluma kuba Pulezidenti Museveni ne banne bayitiridde okulinyirira eddembe ly’obuntu. Kino kiddiridde, Palamenti y’omukago gwa Bulaaya ku Lwokusatu lwa wiiki ewedde okugaana okuteeka ssente mu nteekateeka y’okusima amafuta nga bagamba nti kino kijja kwongera okulinyirira eddembe ly’obuntu. Bano nga bali wamu basaba kampuni ya TotalEnergies okwongezaayo enteekateeka eno, basobole okukola okunoonyereza okuzuula engeri amafuta gano gyegasobola okusimibwamu nga tegonoonya butonde awamu n’ennyanja eziri mu Uganda ne Tanzania. Oluvannyuma lwakino waliwo bannayuganda abalumbye ekitebe ky’omukago gwa Bulaaya mu Kampala ku Lwokubiri ne beekalakaasa ku kyasaliddwawo Palamenti ya Bulaaya. Wabula Pulezidenti Museveni yakakasizza bannayuganda nga kino bwekitagenda kukosa mulimu kwebaliko era enteekateeka y’okusima amafuta ejja kugenda mu maaso nga bwerina okutambula.        	https://gambuuze.ug/2022/09/21/bobi-wine-ayaniriza-ebyomukago-gwa-bulaaya-okugaana-okuwa-uganda-ssente-zokusima-amafuta-agamba-baali-balwawo/
politics	Ebya Kyagulanyi okuggyayo omusango bifulumye mu kyapa kya gavumenti	  Kampala Okusaba kwa munnakibiina kya National Unity Platform (NUP) Robert Kyagulanyi Ssentamu kwe yakola mu kkooti Ensukkulumu ng’asaba okuggyayo omusango kufulumidde mu kyaba kya gavumenti nga kkooti bweyalagira ng’awakanya okulondebwa ku Museveni. Ssaabalamuzi Alfonse Owiny Dollo Mu kyapa ekimanyiddwa nga ‘Uganda Gazette’ ekifulumye leero ku Mmande kirangirira ku bwetaavu bwa Kyagulanyi okuggyayo omusango mu kkooti Ensukkulumu. “Kuno kutegeeza nti okusaba okwateekebwa mu kkooti Ensukkulumu nga Kyagulanyi Ssentamu ayagala okuggyayo omusango ogwekuusa ku kulondebwa kwa Pulezidenti Yoweri Museveni Tibuhaburwa Kaguta,” Ekirango kya Gazette bwe kisomye. Ssaabalamuzi, Alfonse Owiny Dollo wiiki ewedde yategeeza nti okusaba kwa Kyagulanyi okuggyayo omusango kw’alina okusooka okufulumira mu kyapa, kkooti eryoke eguwulire. Mu kusaba kwe okuggyayo omusango guno, Kyagulanyi yagamba nti kkooti yalina kyekubiira, abajulizi be bonna bawambibwa, batulugunyizibwa awamu n’okutiisatiisibwa ab’ebyokwerinda ate abalala banoonyerezebwako. “Omuwaabi yafiirwa obudde bungi ng’asibiddwa mu maka ge naye kkooti eno efaayo nnyo eri obudde obwateekebwawo ekintu ekyakosa omuwaabi ate ne kikolera abawawaabirwa. Kyagulanyi bwe yategeeza. “Oluvannyuma lw’okwekenneenya ku ebyo ebigenda mu maaso, n’asazeewo nti eky’okuggyayo omusango guno kye kituufu ekirina okukolebwa kuba kkooti eno eraze kyekubiira.” Kyagulanyi bwe yannyonnyodde. Mu kwanukula, abawawaabirwa abasatu okuli; Pulezidenti Museveni, akakiiko k’ebyokulonda ne Ssaabawolereza wa gavumenti nti bakkaanya n’ekyokuggyayo omusango wadde ng’ensonga tebakkaanya nazo. Bano bagamba nti Kyagulanyi aliko bye yalimbye mu nsonga ze yawaddeyo ng’aggyayo omusango guno ogw’akalulu ka 2021.    	https://gambuuze.ug/2021/03/01/ebya-kyagulanyi-okuggyayo-omusango-bifulumye-mu-kyapa-kya-gavumenti/
politics	Kyagulanyi eri Byabakama: Koma ku b’ebyokwerinda oba olekulire	  Kampala Akwatidde ekibiina kya National Unity Platform (NUP) bbendera ku bwapulezidenti mu kalulu ka 2021, Robert Kyagulanyi Ssentamu (Bobi Wine), asabye ssentebe w’akakiiko k’ebyokulonda Omulamuzi Simon Byabakama, alekulire bw’aba tasobola kugamba ku b’ebyokwerinda okweddako.  Bino Kyagulanyi abyogeredde mu nsisinkano gy’abaddemu ne Byabakama ku kitebe ky’akakiiko mu Kampala oluvannyuma lw’okuyimiriza okunoonya akalulu eggulo ng’agamba nti ab’ebyokwerinda basusse okumukolako n’abantu be obukambwe. “Tubasabye bategeke akalulu kano oba si ekyo balekulire. Tubasabye bakome ku b’ebyokwerinda era balagire amagye gave mu kalulu kano era balagire poliisi ekomye okutuggalira amakubo,” Kyagulanyi bw’agambye. Kyagulanyi agenze n’obujulizi bwe bimu ku ebyo ebituuse ku bawagizi be mu bitundu ebyenjawulo ng’anoonya akalulu ng’abamu bakubiddwa amasasi ate abalala bakubiddwa obukebe bwa ttiyaggaasi. Ebifaananyi Kyagulanyi by’alaze Byabakama kuliko ebyo eby’emmotoka ye eyakubiddwa amasasi eggulo mu Jinja wamu n’engeri poliisi gy’ezze emulemesaaamu okukozesa enguudo ez’enjawulo. Omubaka Kyagulanyi oluvannyuma lw’ensisinkano eno ategeezezza bannamawulire nti tagenze kuba asuubira omulamuzi Byabakama okubaako ky’akolawo mu bwangu wabula ayagadde ateeke okwemulugunya kwe mu lwattu. Bobi Wine yavaayo n’ategeeza nti wakati nga poliisi emutulugunya n’okumukolako obulabe, akakiiko k’ebyokulonda kabadde kasirise. Kyagulanyi alumiriza nti waliwo abantu abatambulira mu ngoye za bulijjo abawa abapoliisi ebiragiro by’okumugaana okweyongerayo. Ono asuubirwa okuddamu okukuba enkung’aana ze enkya era ng’agenda kutandikira mu disitulikiti y’e Namutumba. We tukoledde eggulire lino ng’akakiiko k’ebyokulonda kategeka okufulumyawo ekiwandiiko ku nsisinkano yaabwe ne Kyagulanyi.    	https://gambuuze.ug/2020/12/02/kyagulanyi-eri-byabakama-koma-ku-bebyokwerinda-oba-olekulire/
health	Ssaabasajja Kabaka asiimye n’agemebwa ekirwadde kya COVID-19	  Kireka – Kyaddondo Ssaabasajja Kabaka Ronald Muwenda Mutebi II, asiimye n’agemebwa ekirwadde kya Ssennyiga Corona awamu ne Maama Nnaabagereka Sylvia Nagginda. Kabaka abakugu bamusanze mu Lubiri lwe  e Kireka enkya ya leero ku Lwokutaano. Kino kikakasiddwa Katikkiro Charles Peter Mayiga ng’ayita ku mukutu gwe ogwa Twitter. Abakugu bano bakuliddwa Dr. Simon Luzige owa Nakasero Hospital erisangibwa wano mu Kampala. Kino kiddiridde Beene okulabikako eri Obuganda ku lunaku lw’okujaguza amazaalibwa ge mu Lubiri e Mmengo. Maama Nnaabagereka Sylvia Nagginda ategeezezza nti basazeewo okwegemesa Ssennyiga Corona kibayambe okwekuuma obulungi singa akawuka kabatuukako. “Oluvannyuma lw’okwetegereza ensonga zonna ezeetoolodde akayiso kano n’eddagala lino, twasazeewo nti naffe tukafune.” Bw’atyo Nnaabagereka Nagginda bw’ategeezezza oluvannyuma lw’okugemwa. Nnaabagereka Nagginda akunze abantu okweyunira okugemebwa kiyambe omubiri gwabwe okulwanyisa ekirwadde kino singa kibeera kibakutte. Kinajjukirwa nti Beene bwe yabadde ku mazaalibwa ge ag’emyaka 66 mu Lubiri e Mmengo, yalagidde okwewala ekirwadde kya Ssennyiga Corona kuba kikyali kingi mu bantu.      	https://gambuuze.ug/2021/04/16/ssaabasajja-kabaka-asiimye-nagemebwa-ekirwadde-kya-covid-19/
business	Ab’e Kyaggwe bafunye endokwa okutandika emmeresezo	  Ekitongole kya Buganda ekivunaanyizibwa ku bulimi ekya BUCADEF leero ku Lwokutaano kiwadde e ssaza ly’e Kyaggwe endokwa z’emmwanyi lukumi okusobola okutandikawo emereresezo ly’emmwanyi mu ssaza lino. Kino kikoleddwa mu nteekateeka y’okuyambako okutumbula ekirime ky’emmwanyi mu bantu ba Beene basobole okwegobako obwavu. Emmeresezo eno eteereddwa ku mbuga y’essaza e Ggulu mu kibuga Mukono nga yakuyambako okutuusa ekirime ky’emmwanyi mu bantu abazeetaaga awamu nokuzagazisa abantu. Omukwanaganya w’emirimu mu kitongole kya BUCADEF, Samuel Muwanga ategeezezza nti ekigendererwa kya kwongera ku bungi bw’emmwanyi obulimibwa mu ssaza lino ne Buganda. Omwami akulembera essaza lino, Ssekiboobo Elijah Bogere Lubanga Mulembya agamba bagenda kufuba okulaba nga batumbula emmwanyi okuddamu okubeera ekirime ekyettunzi nga bwekyali edda. Ye akulira eby’obulimi mu ssaza lino Philly Lubega yeebazizza Ssaabasajja kabaka olw’okulonda Kyaggwe okutandikiramu enteekateeka eno ey’emereresezo kuba kigenda kuyambako okuggya abantu b’Omutanda mu bwavu. Lubega annyonnyodde nti mu bbanga lya myezi mukaaga bagya kutandika okugabira abalimi endokwa z’emmwanyi       	https://gambuuze.ug/2021/10/29/abe-kyaggwe-bafunye-endokwa-okutandika-emmeresezo/
politics	Bobi Wine, Amuriat, Muntu basabye abantu balonde  bakuume akalulu	  Kampala Abeesimbyewo ku bwapulezidenti okuli; Robert Kyagulanyi Ssentamu (Bobi Wine), Patrick Oboi Amuriat ne Mugisha Muntu, basabye bannayuganda okulonda mu bungi era bakuume akalulu kaabwe oluvannyuma lw’okulonda ku Lwokuna. Mugisha Muntu, Oboi Amuriat ne Bobi Wine Bano okusaba kuno bakukoledde mu lukung’aana lwa bannamawulire lwe batuuzizza ku Hotel Africana olwaleero ku Lwokubiri. Kyagulanyi ne banne basabye bannayuganda okukuuma akalulu k’omulundi guno nga tebafuddeyo ku kibiina kya byabufuzi oli mw’ali naye balwanirire obuwanguzi bwa bannayuganda. Bino we bijjidde ng’ebbula ennaku bbiri zokka eggwanga ligenda mu kulonda era ng’abooludda oluvuganya baluubirira okuwangula Pulezidenti Yoweri Museveni, amaze emyaka 35 mu ntebe. Bw’abadde ayogerako eri bannamawulire, alina kkaadi ya FDC, Patrick Oboi Amuriat, ategeezezza nti omulimu omunene gusigalidde kakiiko ka byakulonda okulaba ng’okulonda kubeera kw’amazima kuba bo beegasse okwanika ebirumira ebinaakubeeramu. “Njagala okutegeeza akakiiko k’ebyokulonda nti bwe baba tebasobola kutegeka kalulu kalimu mazima n’obwenkanya, babeera tebalina mugaso ng’ekitongole.” Amuriat bw’agambye. Ate ye alina bbendera ya Alliance for National Transformation (ANT), Mugisha Muntu, agambye nti bo ng’abavuganya omulimu gwabwe bagukoze nga kati kiri eri bannayuganda okumaliriza ekkatala lino. Muntu agambye nti bannayuganda abawerako balaze nga bwe batagenda kulonda olw’emivuyo egibadde mu kunoonya akalulu. Wabula ono abasabye okuvaayo balonde, olutalo lusobole okuwangulwa. Ye Kyagulanyi Ssentamu nga yeesimbyewo ku kkaadi ya NUP, yennyamidde olw’okutulugunyizibwa ab’ebyokwerinda era nga bano baamutandikirawo nga yaakamala okwewandiisa. Bobi Wine annyonnyodde nti mu Uganda gwafuuka musango okuvuganya Pulezidenti Museveni. Kyagulanyi asabye bannayuganda okuvaayo okulonda mu bungi era bakuume akalulu kaabwe era baleme kugendera ku bigambo bya ssentebe w’akakiiko k’ebyokulonda,Simon Byabakama, eyabalagidde okudda eka. “ Temugendera ku bigambo bya Byabakama kubanga bimenya amateeka, temulina tteeka lyonna lye mubeera mumenye okusigala ku bifo awalonderwa okukuuma akalulu kammwe.” Bobi Wine bw’agambye. Ono asabye abantu okukozesa essimu zaabwe okukwata buvidiyo n’ebifaananyi singa balaba ebitagenda bulungi mu kalulu era beeyambise omutimbagano ku Uvote. Mu nsisinkano eno, eyavuganyako ku bwapulezidenti, Dr. Kiiza Besigye, yeewuunyizza ku butabanguko obubadde mu kkampeyini z’omulundi guno nga wadde yavuganyako emirundi egisoba mu ena, naye tabulabangako.    	https://gambuuze.ug/2021/01/12/bobi-wine-amuriat-muntu-basabye-abantu-balonde-bakuume-akalulu/
health	Katikkiro Akuutidde Bannayuganda Obutassa Mukono Kukulwanyisa Kirwadde Kya Coronavirus	 Katikkiro wa Buganda Charles Peter Mayiga asabye abantu ba Uganda obutasuula nnanga mu kulwanyisa ekirwadde kya coronavirus. Bwabadde ayogerako eri eggwanga mu maka g’obwakatikkiro, mu Butikkiro e Mmengo, Mayiga agambye nti abantu bangi kati beerabidde nti tebalina kukwata bantu mungalo, obuteekwata mu nnyindo, akamwa n’amaaso, okwambala obukookolo wamu n’okussa mu nkola enkola ya tonsemberera. Oweek. Mayiga ategeezezza nti ssenyiga kolona tannafuna ddagala. “Ng’ojjeeko ennambika etuweebwa ab’ebyobulamu tulina okusigala nga tutambulira ku nnambika etuweebwa gavumenti; tulina okubitambulirako; era ekimu ku bbyo kwekusigala ewaka eri abo abatalina nnyo nsonga ebajjayo. Abaana mubakuumire awaka ate abazadde mufube okulaba nga beewala emize,” Mayiga bwagambye. Asabye abaana okufuba okusomera awaka era n’abazadde okufuba okulaba ng’abaana bagoberera byebalaba ku terefaayina. Mu birala, Mayiga asabye abantu okukomya okukungaana ku mikolo egy’enjawulo kubanga gyebakoma okukungaana abangi, gyebakomya okutambuza akawuka kolona. “Ensi tejja kusaanawo nga tokoze mukolo naye bwekiba kyakufa nakuwona, mu kikole nga mu kungaana batono. Ebiragiro bino byonna bikaluubiriza naye bitaasa bulamu bwaffe kubanga kyekyokulwanyisa kyokka kyetulinawo,” Mayiga bwagambye. Agasseeko nti Pulezidenti Museveni bweyatoowolokosa ku mateeka g’omuggalo abantu abamu baalowooza kolona aweddeyo. “Twagala abantu bakole basobole okweyimirizaawo, balabirire abantu baabwe, bakulaakulane badde ku ntikko, twagala Buganda ngeri ku ntikko mu byenfuna ne mu mbeera z’abantu naye twagala abantu basooke bataase obulamu,” Mayiga bwagambye. Woosomera bino ng’omuwendo gw’abantu abaakazuulwamu kolona guweze 724 mu Uganda.   	https://gambuuze.ug/2020/06/16/katikkiro-akuutidde-bannayuganda-obutassa-mukono-kukulwanyisa-kirwadde-kya-coronavirus/
politics	AKALULU 2021: Bobi Wine Kkooti emuyise ku by’obuyigirize	  Wakiso Omulamuzi omukulu owa Kkooti ento e Wakiso, afulumizza ekibaluwa ki bakuntumye eri omubaka era akulira ekibiina ki ‘National Unity Platform (NUP)’ Robert Kyagulanyi Ssentamu (Bobi Wine), nga kimuyita okwewozaako ku misango gy’okujingirira ebiwandiiko.  Okusinziira ku kiwandiiko Kyagulanyi mu kkooti alina kulabikayo nga 16/09/2020 ku ssaawa 4 ez’okumakya. Munnamateeka Male Mabirizi, yeyakubye Kyagulanyi mu kkooti nga agamba nti ebimu ku biwandiiko byeyawaayo kuliko; ebifu, ebimu bijingiririre ate nga n’ebirala yabikyuusakyusa ekikontana n’amateeka. Ekibaluwa kino ekifulumiziddwa olwaleero ku Lwokubiri nga 1/09/2020 kiraga nti Kyagulanyiyewandisiza ku biwandiiko bikyamu bweyali yeesimbyewo ku bubaka bwa Palamenti obwa Kyaddondo East.  Bino webigidde nga Kyagulanyi yakamala okulambulula kyeyayise ensobi ezaakolebwa era nga eky’emyaka gye okubeera nga gikyukakyuka kyava ku kyakukola bibuuzo bya P.7 nga ali mu P.6 olw’obuzibu kitaawe bweyalina mu by’ensimbi. Kyagulanyi yalambuludde nga kano bwekali akakodyo ka Pulezidenti Museveni kubanga azze akakola ku bantu ab’enjawulo nga n’Omubaka Kizige mu 2006 yatwala Dr. Kizza Besigye mu kkooti nga agamba nti yajingirira ebiwandiiko naye era tekyakola. Mabirizi azze yewera okulemesa Robert Kyagulanyi okwesimbawo mukulonda kwa bonna okwa 2021 nga agamba nti ono ssi mwesimbu kuvuganya ku bwapulezidenti bwaba aliko akabuuza ku buyigirize n’emyaka gye. Abakulira ekibiina ki NUP bavuddeyo nebalaga okutya olw’abantu bebayise ba Mafia abongedde okusensera ekibiina kyabwe wamu n’okusomola ebyama nga wetwogerera waliwo bannakibiina abamaze edda okulaga nga bwebagenda okusala eddiiro badde mu NRM. Abakulu kino bagamba nti bamaze dda okuteekawo akakiiko kanoonyereze ensibuko yaakyo era nebagumya ne bannakibiina okwongera okukyesiga.    	https://gambuuze.ug/2020/09/01/akalulu-2021-bobi-wine-kkooti-emuyise-ku-byobuyigirize/
business	Aba BUCADEF babangudde bannakyaggwe mu kulunda enkoko	 Ekitongole kya Ssaabasajja Kabaka ekivunaanyizibwa ku bulunzi n’obulimi ekya BUCADEF, kitegekedde bannakyaggwe omusomo ne kibabangula mu ngeri gye basobola okulundamu enkoko ne bakuuma n’omutindo. Omusomo guno gwayindidde ku mbuga ya Mituba IV Kauga mu disitulikiti y’e Mukono mu ssaza ly’e Kyaggwe eggulo ku Lwokuna. Dr. Steven Lule Kibuuse ng’asomesa abalunzi e Kyaggwe. Akulira eby’obulunzi mu BUCADEF, Gerald Kisawuzi, yannyonnyodde nti omulunzi yenna bw’aba tannatandika kulunda nkoko alina by’alina okusooka okwetegereza wamu n’okugoberera okusobola okuzifunamu. Abakugu abaaleeteddwa ekitongole kino baalabudde abalunzi ku ddagala ettuufu lye balina okukozesa wamu n’emmere gye balina okugiwa kuba singa abantu balya enkoko oba amagi agataali ga mutindo, kisobola okukosa obulamu bwabwe. Omusawo w’ebisolo, Dr. Steven Lule Kibuuse, yasabye abalunzi bulijjo okusooka okwekenneenya amaduuka wamu n’eddagala lye bagula, bwe baba baagala okufuna mu mulimu guno. Yabalabudde ku kabi akali mu kuliisa enkoko kasooli akukudde kuba ono aba yamaze dda okufuuka obutwa eri ebinyonyi bino n’ebisolo, ekisobola n’okukosa obulamu bw’abantu. Dr. Lule, abalunzi yabawadde amagezi bafeeyo okulabirira obulungi enkoko zaabwe bwe baba baagala okuzifunamu amagoba. Ye Ssekiboobo Elijah Bogere Lubanga Mulembye, yategezezza nti essaza ly’e Kyaggwe limaze okulaba nga buli ggombolola libeera ne kye lyesibako okukola, okusobola okuggyamu ensimbi. Ye amyuka akulira abakozi ba gavumenti eyaawakati mu disitulikiti y’e Mukono, Jessica Ndagire, yasabye abalunzi okulaba nga buli kimu kye bakola bassaamu amaanyi gaabwe gonna ng’awo we bajja okusobola okufunamu. Ndagire yabategeezezza nti gavumenti yaawakati ng’eyita mu disitulikiti y’e Mukono, egenda okugulira essaza ly’e Kyaggwe ekyuma ekyaluza obukoko.    	https://gambuuze.ug/2021/03/12/aba-bucadef-babangudde-bannakyaggwe-mu-kulunda-enkoko/
politics	Sipiika Kadaga ayise Minisita w’ensonga z’omunda ku by’okukuba ab’Embogo ttiyaggaasi	  Kampala Sipiika wa Palamenti, Rebecca Kadaga, ayise Minisita w’ensonga z’omunda mu ggwanga atangaaze ku nsonga z’okukuba ttiyaggaasi mu b’ekika ky’Embogo.  Ono alagidde Minisita w’ensonga z’omunda, Gen. Jeje Odongo, alabikeko mu palamenti annyonnyole eggwanga ekituufu ekyavaako okulumba abataka n’okubakubamu ttiyaggaasi wakati nga bali mu kitambiro kya Mmisa ku butaka bwabwe. Ekiragiro kino Sipiika akiyisizza leero ku Lwokubiri oluvannyuma lw’omubaka w’ekibuga ky’e Mityana, Francis Zaake okusaba palamenti eyingire mu nsonga eno kubanga aduumira Poliisi y’e Mityana, Alex Mwine Mukono, assusizza okulinnyirira eddembe lya bannansi mu kitundu kino. “Twabadde twambadde obukookolo era nga tugoberedde bulungi amateeka, abantu abaabaddewo baabadde waka waabwe, era kyabadde tekyetaagisa. Kyensaba Owek. Sipiika, ye Minisita w’ensonga z’omunda mu ggwanga okwetonda olwekyo kye baakola era awummuze ne DPC Alex Mukono Mwine kubanga ebikolwa nga bino azze abikola naye nga takubwa ku mukono,” Omubaka Zaake bw’asabye. Ab’Embogo baabadde bakung’aanye okwebaza Katonda olw’obuvunaanyizibwa bwa Jjajja Kayiira Gajuule Kasibante ng’omukubiriza w’abataka okumala ebbanga lya myaka musanvu era nga Mmisa yabadde ekulembeddwa Omusumba wa Masaka eyawummula, John Baptist Kaggwa wabula nga bano poliisi yabakubyemu ttiyaggaasi olw’ebigambibwa nti Omubaka Robert Kyagulanyi naye yabadde waakugwetabako. Eggulo poliisi yavuddeyo ne yeetondera ab’ekika ky’Embogo awamu n’Eklezia Katolika olwebyo ebyaliwo naye n’etegeeza nti entabwe yavudde ku bategesi butasooka kutegeezaako poliisi. Omwogezi wa Poliisi Ennanga yagambye nti, bafunye amawulire nti bannabyabufuzi okuli David Kalwanga ne Francis Zaake, baabadde baakwetaba mu nteekateeka eno era nga wakati nga baziyiza abavubuka abaabadde baagala okwegatta ku mukolo guno, ekizibu we kyavudde ttiyaggaasi n’asasaanira abakulu. Ate ku Ssande Mukuumaddamula Charles Peter Mayiga yategeezezza nti ekikolwa kino kyabadde kikyamu kubanga obutaka bw’ebika bulinga masinzizo nga tebuboola mu ndowooza za byabufuzi.    	https://gambuuze.ug/2020/10/20/sipiika-kadaga-ayise-minisita-wensonga-zomunda-ku-byokukuba-abembogo-ttiyaggaasi/
health	Abamerika basiimye Ssaabasajja Kabaka n’engule	  Ekitongole ekivunaanyizibwa ku kukung’aanya omusaayi mu ggwanga lya Amerika ki International Divisions of America’s Blood Centre, kiwadde Ssaabasajja Kabaka Ronald Muwenda Mutebi, engule olw’okulwanirira obulamu bw’abantu nga ayita mu kubakunga n’okukung’aanya omusaayi mu masaza ge ag’enjawulo. Engule eno ekwasiddwa Ssenkulu w’ekitongole kya Kabaka Foundation Omuk. Eddie Kaggwa Ndagala ku mukolo ogubadde mu ssaza lya Arizona mu Amerika eggulo ku Lwokusatu. Omuk. Kaggwa Ndagala yasinzidde wano neyeebaza Ssaabasajja Kabaka olw’okuvaayo n’enteekateeka ez’enjawulo eziyambye okutumbula eby’obulamu mu Buganda ne Uganda. Ono era asiimye bannamikago ab’enjawulo abayambyeko okuteeka ekiragiro kya Kabaka mu nkola era nawera nti Amasaza ga Nnyinimu gonna bakugatuukamu akadde konna. Ate abaami ba Kabaka abakulembera abaganda mu kitundu kino ekya Arizona nga bakulembeddwamu Owek. Samuel Kalulu ne batendereza Beene olw’okubeera omukulembeze alumirirwa abantu be. Mukiseera kino kawefube w’okugaba omusaayi yakatalaaga amasaza mukaaga okuli Kyadondo,Busiro,Kyagwe,Ssingo,Bulemeezi,Buddu era Yuniti z’omusaayi ezisoba mu 9 zakungaanyizibwa. Okusobola okutumbula enteekateeka eno, Omutanda yasiima essaza eribeera lisinze okukung’aanya omusaayi buli mwaka okuweebwa ekirabo ky’eddwaliro awamu n’engabo. Enteekateeka y’okugaba omusaayi ekyataaga amasaza gono agakola obwakabaka bwa buganda okutaasa abantu bakabaka abaffa olw’ebbula ly’omusaayi.   	https://gambuuze.ug/2022/05/12/abamerika-basiimye-ssaabasajja-kabaka-nengule/
business	Minisita Kyewalabye Male asabye gavumenti eyongere ssente mu by’Obulambuzi	 Minisita w’Obuwangwa, Obulambuzi n’Embiri, Oweek. David Kyewalabye Male, asabye gavumenti eyongere ssente mukutumbula eby’obulambuzi kubanga byebimu ku biwaniridde eggwanika ly’ eggwanga. Okusaba kuno Owek. Kyewalabye akukoledde ku kabaga akaategekeddwa ekitongole ky’Obwakabaka eky’Ebyobulambuzi (BHTB), nga bali wamu ne Miss Tourism Uganda, okuyozaayoza Nnalulungi w’Ebyobulambuzi mu ggwanga, Sydney Nabulya Kavuma olw’okuwangula obukulu buno ku biyiriro bye Kalagala mu Bugerere. Owek. Male yeebazizza nnyo Nabulya olwa kaweefube gwe yateekamu okutuuka ku buwanguzi era n’amukuutira okukuuma omutindo, akiikirire bulungi Obwakabaka mu mpaka z’ensi yonna zaagenda okwetabamu. Minisita Kyewalabye yeebazizza nnyo ne Maama Nnaabagereka olwa kaweefube gw’atadde ku nkulaakulana y’omwana omuwala mu Buganda. Ye Nnalulungi Nabulya Sydney Kavuma, yeebazizza nnyo Gavumenti ya Beene, ekitongole eky’obulambuzi ne Obuganda bwonna olw’obuwagizi obw’omuggundu. Yasuubizza okukiirira bulungi Buganda ne Uganda mu mpaka z’ensi yonna z’agendamu ssabbiiti ejja e Malaysia. Akabaga keetabiddwako Mugerere, Oweek. James Ssempigga, Omumyuka we Hajj Bashir Ziraba, Abaami ba Ssaabasajja ku mitendera egy’enjawulo, Omuk. Busuulwa Farooq eyakiikiridde Ssentebe wa BHTB, Ssenkulu wa BHTB Omuk. Victoria Kayaga Kiggundu, Omw. Luggya owa Miss Tourism Uganda.   	https://gambuuze.ug/2022/10/29/minisita-kyewalabye-male-asabye-gavumenti-eyongere-ssente-mu-byobulambuzi/
health	Nnamungi w’omuntu yeeyiye mu Bulange okwegemesa	    Nnamungi w’omuntu yakedde kweyiwa ku mbuga enkulu e Bulange e Mmengo okwegemesa ekirwadde kya Ssennyiga Corona ku bwereere mu nteekateeka ewagiddwa Obwakabaka awamu ne bannamikago okuli Uganda Breweries, PSFU n’abalala. Bano baasimbye ennyiriri okuva ku Wankaaki okutuukira ddala ku mulyango oguyingira mu kizimbe kya Masengere wabula eky’enjawulo zino zibadde zitambula wakati mu kukuuma ebiragiro bya Ssennyiga Corona era ekitongole kya Red Cross kibadde kiyambako okulung’amya abantu okusobola okwegemesa mu budde. Akulira bakitunzi mu kkampuni ya Uganda Breweries, Jackie Tahakanizibwa yategeezezza ng’abantu bwe baawulidde ekiragiro kya Ssaabasajja Kabaka nga zaagenze okuwera essaawa 7 ez’emisana ng’abantu abawera 3500 be bamaze okugemebwa. Ate ye akulira okwegemesa ekirwadde kino mu ggwanga, Dr. Daniel Kyabayinze yasinzidde wano n’asiima Obwakabaka ne bannamikago olw’okukunga abantu mu bungi ate ne bajja kuba kino kyongedde ku muwendo gw’abantu abagemeddwa.  Wabula Dr. Kyabayinze omukwanaganya w’okugema Covid 19 mu kitongole ky’ebyobulamu mu gavumenti eyaawakati yalabudde abagemeddwa omulundi gwabwe ogusooka okwekenneenya eddagala lye babakubye kibayambe mu kufuna akayiso akookubiri obutatabiikiriza kika kya ddagala. Kinajjukirwa nti Minisitule y’ebyobulamu ezze esiitaana n’okukunga abantu okwegemesa wabula okuva Ssaabasajja Kabaka Ronald Muwenda Mutebi ne Katikkiro Charles Peter Mayiga lwe basitukiramu, embeera eno egenze ekyukamu naddala wano mu Buganda. Abamu ku baganyuddwa mu nteekateeka eno bategeezezza nti bulijjo balinze ekiva embuga okusobola okwettanira enteekateeka eno era ne basaba Omutanda asiimye okugema kuno kutwalibwe mu masaza ga Buganda kuba bangi ku baliyo tebannaba kugemebwa.      	https://gambuuze.ug/2021/11/08/nnamungi-womuntu-yeeyiye-mu-bulange-okwegemesa/
health	Basabye gavumenti ebongere obukookolo	 Abamu ku bakulemebeze b’ebitundu nga bafuna masiki  Kampala Abakulembeze mu Kampala basabye gavumenti eyongere okugabira abantu obukookolo (Masiki ) kubanga abantu abasinga tebafunye. Gyebuvuddeko gavumenti yali yatongozza okugaba masiki mu bitundu bya Kampala eri abantu okuva ku myaka 16 n’okudda waggulu mu kaweefube w’okugezaako okubatangira ekirwadde ki COVID19. Okugaba masiki kuno kwatandikira ku disitulikiti eziri ku nsalo z’eggwanga mu mwezi gw’omukaaga n’oluvanyuma nebagattako ebitundu ebirala. era nga mu Kampala ekitongole ki KCCA kyaweebwa masiki 2, 067,500 zekyalina okugaba. Ssentebe wa zooni wa Budonian mu Kisenyi ku kyalo Mengo Moses Kawuma, yagambye nti yawereddwa masiki 1000 era nalugaba neluggwawo wabula nga bangi ku batuuze tebafunye abamu nebatuuka n’okumunyigira. Ate ye Israel Musaazi Ssentebe wa Kifumbira Zzooni e Kamwokya yagambye nti yawereddwa masiki 8000 wadde nga abatuuze balina basoba mu mutwalo omulamba. E Gogonya zooni II mu divizoni ye Makindye, kansala w’ekitundu kino Jane Namukasa, yakukkulumye nti bawereddwa masiki 1300 zokka wadde nga kiriko abantu abasoba mu 9000. Ate bbo abamu ku batuuze abawereddwa masiki zino bategeezezza nga bweziri entono ennyo nga n’omutindo gwazo mubi nnyo. “Ki masiki kigumu nnyo omuntu abeera tasobola nakusa nezaffe zetwegulira zizisinga,” Catherine Akech bweyategeezezza. Kinajjukirwa nti omulimu guno gwaweebwa kkampuni mukaaga era kuzino kuliko; Lida Packaging Products Limited, Southern Range Nyanza Limited (Nytil) Evergreen Safaris Limited, Jude Color Solutions Limited, Winfred Fashion designers Limited ne Fine Spinners Limited wadde nga ekitongole ky’omutindo kyali kyakkiriza kkampuni 49.     	https://gambuuze.ug/2020/08/17/basabye-gavumenti-ebongere-obukookolo/
sports	Katikkiro Mayiga asisinkanye abakungu okuva mu FIFA	  Katikkiro wa Buganda, Charles Peter Mayiga, asisinkanye abakungu okuva mu kibiina ekitwala omupiira mu nsi yonna ekya FIFA ne Fufa, okumulagaenteekateeka y’okuzimba ekisaawe ku ttaka Buganda lye yawaayo e Lugazi, w’etuuse. Abakungu bano abaabadde bakulembeddwa Abigail Lemma ne Pulezidenti wa FUFA, Eng. Moses Magog, beebazizza Obwakabaka olw’okuwaayo ettaka lino okunaateekebwa ekisaawe ekituuza abantu abawera emitwalo 2. Katikkiro agamba nti engeri aba FIFA gye baasiimye ekifo ekyaweebwayo,FUFA erina okulaba nti tezannyisa mukisa guno. “Bwe tufuna omukisa okukolagana ne FUFA era ne FIFAne tuzimba ekisaawe e Lugazi, kijja kuyamba nnyo omupiira mu Uganda.” Owek. Mayiga bwe yagasseeko. Owek. Mayiga yasinzidde wano n’alabula abavubuka abafunye omukisa okuzuula ebitone byabwe naddala abasamba omupiira, omukisa guno okugukozesa obulungi nga batereka ssente ate n’okwewala emize. Mu nsisinkano eno, Katikkiro wa Buganda, Charles Peter Mayiga yategeezeza nti Buganda erina entegeka okuzimba ebisaawe mu buli ssaza era nga basuubira nti enkolagana eno yaakuyambako okutuukiriza ekiruubirirwa kino. Kinajjukirwa nti mu 2018, Obwakabaka bwawaayo yiika 10 e Lugazi okuzimbako ekisaawe ekigendaokutuuza abantu emitwalo ebiri ng’ensimbi ezigenda okukizimba zigenda kuva mu kibiina ekiddukanya omuzannyo gw’omupiira mu nsi yonna ekya FIFA. Pulezidenti wa FUFA, Moses Magogo yagambyenti ekireese abakulu ba FIFA kwe kulambula emirimu egikolebwa FUFA nga mw’otadde n’ettaka ly’e Lugazi, Buganda lye yawaayo okuzimbako ekisaawe. Akulira eby’emirimu mu FUFA, Edgar Watson yannyonnyodde nti ekifo kino kirambulwa buli kadde era ngenteekateeka ezisooka zitambula bulungi, wadde nga bakyalina okusoomoozebwa kw’ensimbi kuba be balina okukuba pulaani y’ekisaawe.                                          	https://gambuuze.ug/2021/08/29/katikkiro-mayiga-asisinkanye-abakungu-okuva-mu-fifa/
politics	Omulangira Nakibinge alabudde ab’ebyokwerinda ku lyanyi eriyitiridde	 Jjajja w’Obusiraamu, Omulangira Kasim Nakibinge, atabukidde ebitongole by’ebyokwerinda olwokukozesa eryanyi eriyitiridde nga bagumbulula bannabyabufuzi ku ludda oluvuganya. Omulangira Nakibinge nga alabula abapoliisi ku kutulugunya bannansi Okulabula kuno Omulangira akukoledde Kibuli olwaleero ku Lwokuna mu kusaalira Omugenzi Dr. Anas Kariisa eyafudde mu kiro ky’eggulo n’atendereza emirimu gy’akoledde Obusiraamu n’okuyamba abanaku. “Sijja kukoowa kugamba bitongole ebikuumaddembe, nammwe mukuume amateeka, musussizza obukambwe, musussizza okutulugunya abantu. Simanyi abagamba kintu kino nti olina kukozesa maanyi ku muntu.” Omulangira Nakibinge bw’annyonnyodde. Omulangira annyonnyodde nti eryanyi terisobola kwagaza bantu kye baakyawa, baagala kye baagala, n’asaba wabeewo obwenkanya era bannansi basobole okubeera mu mirembe. Asabye bannayuganda okukuuma empisa, amateeka n’obuntubulamu mu nnaku 90 ez’ebyokulonda n’abakuutira bawulirize abeesimbyewo olwo basalewo ekinaayamba eggwanga. Nakibinge ategeezezza nti wadde Dr. Kariisa afudde, naye kirungi nti afudde mu ngeri etegeerekeka kuba bangi ku basiraamu bafudde mu nfa etategeerekeka. Mu bubaka bwa Katikkiro wa Buganda obusomeddwa omumyuka wa Katikkiro asooka, Owek. Hajji Twaha Kawaase Kigongo, Omugenzi ayogeddwako ng’omusajja ayagadde katonda we era abadde akolagana obulungi n’Obwakabaka. Omukolo guno gwetabiddwako; Supreme Mufti Sheikh Siliman Kasule Ndirangwa, Lt. Col Edith Nakalema, Omumyuka wa Katikkiro Asooka, Prof. Twaha Kaawaase n’abalala. Abeegwanyiza obwapulezidenti okuli; Robert Kyagulanyi Ssentamu, Maj Gen Mugisha Muntu ne Lt. Gen. Henry Tumukunde era nga bonna boogeddeko eri abakungubazi. Bano omwogezi w’e Kibuli, Sheikh Noor Muzata Batte, abambalidde obutagezaako kusaba kalulu nga tebalina nteekateeka nnambulukufu eri abasiraamu naddala ku nsonga y’okuteekawo obwenkanya. Omu ku beegwanyiza Obwapulezidenti, Robert Kyagulanyi Ssentamu, ategeezezza nga bw’agenda okulwana okulaba ng’abasiraamu bafuna obwenkanya era n’okulaba ng’ayimbula abo abakyakuumirwa mu makomera singa abeere aweereddwa obuyinza. Oluvudde wano, omubiri gw’omugenzi negutwalibwa ku muzikiti gw’e Wandegeya okugusaalira era ng’oluvannyuma gutwaliddwa e Ruhaama gy’agenda okuziikibwa ku enkya ku Lwokutaano.   	https://gambuuze.ug/2020/11/05/omulangira-nakibinge-alabudde-abebyokwerinda-ku-lyanyi-eriyitiridde/
politics	Gavumenti eragidde kkampuni z’essimu okuggyako Yintaneeti ku lunaku lw’okulonda nga 14	  Kampala Okulonda kwa 2021 nga kubulako nnaku bunaku kutuuke, ebyakafuluma biraga nti gavumenti eragidde kkampuni z’essimu ne kkampuni ezisaasaanya Yintaneeti okugiggyako ku lunaku lw’okulonda olwa 14 January 2021.  Okusinziira ku nsonda ez’ekyama mu kitongole kya ‘Uganda Communications Commission (UCC)’ ekirung’amya kkampuni n’emikutu gy’empuliziganya, waliwo entegeka z’okuggyako emikutu gy’omutimbagano egimanyiddwa nga mukwanirawala okuli; Facebook, Whatsapp, Twitter n’emirala. Kinajjukirwa nti ne mu kulonda okuwedde okwa 2016, emikutu gino era gyaggyibwako era nga wali tosobola kufuna bubaka wadde okubusindika ku lunaku lw’okulonda. Ate okusinziira ku mukutu gw’amawulire gwa PML Daily ekiragiro ky’okuggyako empeereza eno kyavudde mu bitongole by’ebyokwerinda ne UCC okulagira kkampuni zino n’ekigendererwa eky’okukendeeza ku nsaasaanya y’amawulire n’obubaka ku lunaku lw’okulonda. Kigambibwa nti enkola ya Mobile Money, okugula data wamu n’okukuba essimu awamu n’okuweereza obubaka (SMS) byonna bigenda kuyimirizibwa ku lunaku olwo. Abamu ku bakulu mu by’okwerinda bategeezezza nti kino kikoleddwa okusobola okuziyiza obutabanguko wamu n’obuvuyo ku lunaku lw’okulonda. Oluvannyuma lw’akalulu ka 2016, Pulezidenti Museveni yategeeza bannamawulire lwaki emikutu gimugattabantu gyali giggyiddwako. “Walina okubaawo ekikolebwa ku lw’ebyokwerinda okusobola okutaasa abangi okugwa mu buzibu. Kino kya kaseera buseera kubanga abantu abamu bakozesa emiwaatwa egyo okwogera eby’obulimba.” Pulezidenti bwe yategeeza. Ebikolwa bino eby’okuggyako yintaneeti bicaase nnyo mu mawanga agakyakula era ng’abalwanirizi b’eddembe ly’obuntu babivumiridde nga bagamba nti biziyiza abantu okuwa endowooza zaabwe, n’okukola emirimu. Bino we bijjidde ng’akulira ekibiina kya National Unity Platform, Robert Kyagulanyi Ssentamu, yaakamala okutongoza omukutu kw’agenda okuyita okulondoola akalulu ke ogumanyiddwa nga U Vote era n’alabula abawagizi be okufuna enkola ya VPN okusigala ku mutimbagano kuba yabadde akitegeddeko nti gavumenti egenda kuggyako emikutu gimukwanirawa.    	https://gambuuze.ug/2021/01/06/gavumenti-eragidde-kkampuni-zessimu-okuggyako-yintaneeti-ku-lunaku-lwokulonda-nga-14/
politics	Museveni alonze omuko Rwabwogo ne Nakiwala Kiyingi okumuwabula	   Kampala  Pulezidenti Yoweri Kaguta Museveni alonze omuko Odrek Rwabwogo awamu n’ababadde baminisita babiri nabagatta ku ttiimu y’abawabuzi be ku nsonga ez’enjawulo. Zino zeezimu ku nkyukakyuka ezalangiriddwa ku Lwokuna ezigambibwa nti zigendereddwamu okwongera okunyikiza empeereza mu bantu. Bwatyo Museveni nga akozesa obuyinza obumuweebwa Ssemateeka mu nnyingo eya 99 (i) ne 177 yalangiridde abadde minisita omubeezi ow’abavubuka n’ensonga z’abaana Nakiwala Kiying,i okumuwabula ku nsonga z’ekikula ky’abantu n’abavubuka. Nakiwala abadde yakegatta ku NRM okuva mu kibiina kya DP era yali yavuganya ku kifo ky’ omubaka omukyala owa disitulikiti ye Bukomansimbi wabula omuyaga gw’ekibiina kya NUP ogwayita gwamuleka awanguddwa munnakibiina kya NUP Veronica Nanyondo. Mu ngeri yeemu Mary Karooro Okurut abadde Minisita atalina mulimu gwa nkalakalirira alondeddwa okubeera omuwabuzi ku kifananyi kya gavumenti. Ate omuko w’ embuga Odrek Rwabwogo nalondebwa okuwabula Pulezidenti Museveni ku nsonga ez’enkizo. Era abadde omuwandiisi wa kabineeti era akulira abakozi ba gavumenti, Dr. John Mitala alondeddwa okuwabula Pulezidenti ku bakozi ba gavumenti ate Dr. Adonia naddzibwayo mu kibiina ky’amawanga amagatte nga omukiise era ambasada wa Uganda. Okusinziira ku bakugu, okulondebwa kw’ abamu ku bannabyabufuzi mu bifo ebyenjawulo kibadde kikubagizo oluvannyuma lw’okulemererwa okuwangula akalulu kyokka nga n’ebifo byebalimu mu kabineeti nabyo babivuddemu.      	https://gambuuze.ug/2021/07/16/museveni-alonze-omuko-rwabwogo-ne-nakiwala-kiyingi-okumuwabula/
politics	Omuwagizi wa Sodo bamukubidde essasi mu bbaala	  Ssembabule Omuwagizi wa munnabyabufuzi e Mawogola, Sodo Aine Kaguta ng’ono muganda wa Pulezidenti Yoweri Kaguta Museveni yakubiddwa essasi mu kugulu n’addusibwa mu ddwaliro ng’apooca n’ebisago. Kashieza eyakubiddwa essasi Eyakubiddwa essasi ye Hannington Kasheiza ow’emyaka 28 nga mutuuze w’e Lugusuulu mu Ssembabule era nga kigambibwa nti ono yakubiddwa Ninsiima Robert gwe yabadde naye mu bbaala ya Mercy nga banywamu. Okusinziira ku beerabiddeko, zaabadde ssaawa nga ttaano ez’ekiro bano ne batandika okukaayana ku by’obufuzi wakati w’abantu bano abaabadde mu bbaala era nga nannyini bbaala, poliisi yamukutte dda agiyambeko mu kunoonyereza. Kino kiwalirizza abawagizi ba Sodo mu kitundu kino ekya Mawogola North, George William, Tumuzigu enock, Namale Gorret, Robert Tumuhairwe n’abalala, okutuuza olukiiko lwa bannamawulire ne bavumirira effujjo eribakolebwako ne basaba Pulezidenti Museveni ayingire mu nsonga eno. Bano bategeezezza nti bawadde poliisi nsalessale wa nnaku 2 okubaawo ekikolebwa kubanga balina obukakafu bw’abantu baabwe abazze batulugunyizibwa oba si ekyo bagenda kwekalakaasa. Owooluganda lwa Kasheiza, Mesach Katana annyonnyodde nti mu kiseera kino basobeddwa kubanga ne muganda waabwe eyakubiddwa essasi tebamanyi w’ali kubanga yabuziddwawo. Aba kkampu ya Sodo bagamba nti bazze batiisibwatiisibwa era kati bali mu kutya nga tebamanyi kiddako. Akulira okunoonyereza ku buzzi bw’emisango ku poliisi e Ssembabule, Tindyebwa Peter, yakakasizza okukubwa kw’omuntu essasi wabula n’ategeeza ng’ensonga eno bw’etabaddemu byabufuzi newankubadde babadde babinyumyako. Tindyebwa yagambye nti bano bubakeeredde kubanga essaawa ze baalwaniddemu zaabadde za Kafyu era n’ategeeza nti baliko be bakutte era ng’oluvannyuma lw’okunoonyereza bagenda kutwalibwa mu kkooti babitebye.    	https://gambuuze.ug/2020/12/16/omuwagizi-wa-sodo-bamukubidde-essasi-mu-bbaala/
sports	Dennis Masinde Onyango alondeddwa ng’omukwasi wa ggoolo asinze mu myaka 10	  Eyaliko omuzannyi wa ttiimu y’eggwanga eya Uganda Cranes omukwasi wa goolo, Dennis Masinde Onyango, alondeddwa ng’omukwasi wa ggoolo esinze mu myaka 10 egiyise, nateekebwa ku ttiimu y’empaka za CAF Champions League. Ttiimu eno erimu abazannyi 11 abasinze okucanga omupiira mu Afirika okuva mu mwaka gwa 2010 okutuuka mu 2020 era obwedda abantu basinziira ku mutimbagano nebalonda abazannyi ab’enjawulo. Ekimu ku biwadde Onyango enkizo kwekuyambako ttiimu ya Mamelodi Sundowns okuwangula ekikopo kya CAF Champions League mu 2016 era wano afuniddewo obubonero bungi ddala. Kinajjukirwa nti mu mwaka guno gwe gumu Onyango yalondebwa nga omukwasi wa ggoolo eyali asinze mu Afirika.  Abazannyi babiri bokka bebasobodde okuva mukitundu kya East Afrika nga omulala we Mutanzania owa kiraabu ya TP Mazembe eya Congo nga ono naye yakola nnyo okugisobozesa okuwangula ekikopo kya CAF Champions League. Ekitundu kya North Afirika kyerisiza nkuuli mukuleeta abazannyi abangi nga mu bano kuliko; Wael Gomma, Ahmed Fatty, Hossam Ghaly, Hossam Ashour, Ali Maaloul ne Walid Soliman. Abalala abalondeddwa ku ttiimu eno ye munnansi wa South Afirika Percy Tau nowa Zimbabwe Khama Billiat.         	https://gambuuze.ug/2022/10/05/dennis-masinde-onyango-alondeddwa-ngomukwasi-wa-ggoolo-asinze-mu-myaka-10/
health	Buganda yakutta omukago naba National Drug Authority	    Katikkiro Charles Peter Mayiga ategeezezza nti Buganda yakukola omukago n’ekitongole ekivunaanyizibwa ku kulondoola eddagala mu ggwanga ki National Drug Authority okwongera okuteereza ensonga z’ebyobulamu mu Buganda ne Uganda. Ekirangiriro kino Owek. Mayiga akikoledde mu Bulange Mmengo bw’abadde asisinkanye abakungu ba National Drug Authority abakulembeddwa Dr. David Nahamya nagamba nti ekiseera kituuse abakola eddagala ly’obutonde bakwatagane n’ekitongole kino okusobola okutambulira mu bulambulukufu. Owek. Mayiga annyonnyodde nti Obwakabaka bufaayo nnyo ku bantu babwo era bukola buli kimu okulaba nti abantu babwo babeera balamu okusobola okuzza Buganda ku ntikko. Mayiga ategeezezza nti eddagala ly’obutonde lisobola okukola bulungi naye walina okubaawo enkolagana n’okuwuliziganya wakati w’ekitongole ki NDA awamu n’abantu ab’enjawulo abanoonyereza ku ddagala ly’ ekinnansi n’obutonde. Ono agasseeko nti kati Buganda egenda kukwatagana n’ekitongole kino okulaba engeri abasawo abali mu ddagala ly’obutonde gyebasobola okulambikibwa wakati mu kugoberera ebbago eririwo ku nsonga eno. Ye Minisita w’Ekikula kyabantu, ebyobulamu, ebyenjigiriza era avunaanyizibwa ku woofiisi ya Nnabagereka, Owek. Dr. Prosperous Nankindu, ategeezezza nti Buganda erina enteekateeka ez’enjawulo okutumbula eby’obulamu kuba Kabaka ayagala abantu be nga balamu. Ekitongole kino kyatandika mu 1993 era nga kivunanyizibwa okulaba ng’abantu bafuna eddagala etuufu ery’omutindo ate nga sirabuseere. Akulira ekitongole kino, Dr. David Nahamya agambye asanyukidde eky’okukwatagana ne Buganda era nategeeza nti baliko kaweefube gwebatandise okulaba nti balwanyisa okukozesa ebiragalalagala mu baana abato okusobola okutaasa ebiseera byabwe eby’omu maaso.           	https://gambuuze.ug/2022/06/29/buganda-yakutta-omukago-naba-national-drug-authority/
religion	Eggwanga lyetaaga okutabagana mu bwangu – Bannaddiini	  Bannaddiini abeegattira mu kibiina kya IRCU  Kampala Akakiiko akataba enzikiriza mu ggwanga aka ‘Inter-Religious Council of Uganda (IRCU)’ basabye wategekebwewo okutabagana ng’eggwanga kuba embeera eriwo mu ggwanga naddala mu by’obufuzi yeetaaga kusonyiwagana. Bino babyogeredde mu nsisinkano mwe basiibulidde abadde akulira oludda oluvuganya mu Palamenti. Ye ssentebe wa IRCU, Sheikh Shaban Ramadhan Mubajje ategeezezza nti waliwo ensonga enkulu ezeetaaga okwogerwako era wabeewo okukkaanya. “Ng’embeera ya Ssennyiga Corona bw’etereera, waliwo obwetaavu tutuule nga bannayuganda, tewali kubuusabuusa nti ebintu ebiriwo mu ggwanga byetaaga okwogerako kuba we twaviiridde mu kalulu nga tweyawudde ng’eggwanga.” Mubajje bw’annyonnyodde. Ye Ochan asabye bannaddiini okukulemberamu ensonga kuba ensonga ezirina okwogerako tezirina kulekerwa bannabyabufuzi bokka. “Tuwagira enteesegenya eziri ku mulamwa nga bwe mulaze era zibeere za mugaso kuba waliwo enteeseganya eziriwo naye ate ne zitavaamu makulu.” Ochan bw’agambye Bino we bijjidde ng’ekibiina Ochan mw’ava kyakamala okuzira okwetaba olukung’aana lwa IPOD olugenda okukubirizibwa ssentebe wa NRM era Pulezidenti Museveni ku Lwokutaano lwa wiiki eno. Bwe yabadde ayogerako ne bannamawulire, omwogezi wa FDC, Omubaka Ibrahim Ssemujju (FDC, Kira Municipality), yategeezezza nti ensisinkano ya IPOD terina kya makulu kigenda givaamu. Ochan ategeezezza bannaddiini nti ensonga ezirina okuteesebwako bwe bukambwe obususse mu b’ebyokwerinda, emivuyo egyali mu kalulu awamu n’ensonga endala enkulu. “Ettemu, ttiyaggaasi, obukambwe ku bannansi byonna tebyetaagisa, ekigambo akakiiko k’ebyokulonda aketengeredde tekirina kukoma mu bigambo.” Ochan bw’agasseeko. Ye omubaka Emmanuel Ongiertho (FDC, Jonam) alabudde bannabyabufuzi okulekayo okwemanya essajja nga bajja muteeseganya zino bwe ziba zaakuvaamu akalungi. Akulira enzikiriza ya abasodokisi mu ggwanga, Omusumba Jonah Lwanga, ategeezezza nti eggwanga ligezaako okudduka n’okwewala amazima nga walina okubaawo ekikolebwa kati. “Tetusobola kutambula ng’eggwanga nga tetufuddeyo ku mazima, tulina okutandika okwogerezeganya nga tusookera ku kumanya ekituufu.” Lwanga bw’annyonnyodde. Ochan yabadde awerekeddwako omubaka Santa Alum (UPC, Oyam) ne Betty Bamukwatsa (FDC, Rukungiri).    	https://gambuuze.ug/2021/03/04/eggwanga-lyetaaga-okutabagana-mu-bwangu-bannaddiini/
health	Twadiddamu okuyimiriza entambula y’olukale – Minisita Katumba Wamala	   Kampala Abamu ku bavuzi ba takisi nga omuggalo tegunabaawo. Ekif. File Minisita w’ebyentambula mu ggwanga Gen. Katumba Wamala ategeezezza ku Mmande nti bayinza okuddamu okuyimirizza entambula y’olukale okugezaako okutangira okusaasaana kw’ ekirwadde ki COVID19. “Bannayuganda bannange, tukizudde nga abamu ku bavuzi ba takisi ne bodaboda tebakyagoberera biragiro bitangira COVID19 nga bwebali balagiddwa,“ Minisita Katumba Wamala byeyanyonyodde. Katumba yagasseeko nti olw’okuba buli lukya abakwatibwa obulwadde buno beeyongera ekiyinza okubawaliriza okuyimirizza entambula ey’olukale mu ngeri y’okuziyizza ekirwadde okutambuzibwa. Ono yategeezezza nti abavuzi ba takisi batikka abantu abasoba mu munaana abali bakkirizibwa ekintu ekiteeka obulamu bwa abasaabaze mu bulabe. Kinajjukirwa nti, abavuzi ba takisi balagirwa okwambala obukookolo era basabe abasaabaze okwewa amabanga n’okukuozesa eddagala eritta akawuka  n’okunaaba mu ngalo nga bayingira ekintu kyebatafuddeko. Webutuukidde olwa leero nga abalina ekirwadde kino baweze 1500 oluvanyuma lw’okuzuulayo abalwadde abalala 66 kwabo abaakebeddwa nga 15/08/2020      	https://gambuuze.ug/2020/08/17/twadiddamu-okuyimiriza-entambula-yolukale-minisita-katumba-wamala/
politics	Balabudde UPDF ku kweyingiza mu by’obufuzi ebyekubiira	  Kampala Ebibiina by’obwannakyewa ebiruubirira okunnyikiza demokulaasiya mu Uganda, birabudde abajaasi ba UPDF ne Poliisi, okukomya okweyingiza mu by’obufuzi wamu n’okufulumya ebigambo ebisobola okutabangula emirembe naddala mu kaseera kano ak’okulonda. Senkulu wa FHRI, Dr. Livingstone Ssewanyana Ssenkulu w’ekitongole kya Foundation for Human Rights Initiative (FHRI), Dr. Livingstone Ssewanyana, yategeezezza omukutu gwa URN mu mboozi eyakafubo nti, ebigambo bya bannamagye ebigamba nti, “Tetusobola kuwaayo buyinza eri omuntu atali munnamagye,” tebisaanidde mu kaseera kano ak’okulonda. Kino kiddiridde omuduumizi w’enkambi y’amagye e Kasajjagirwa mu Masaka, Brig. Deus Sande, okusinziira ku mukolo ogwali gutegekeddwa bannakibiina kya NRM okusiima emirimu gy’ amajje nategeeza nti nga amajje tebasobola kuwaayo buyinza eri omuntu atali munnamagye. Mu ngeri y’emu ne Nnampala wa gavumenti, Ruth Nankabirwa, yalabikidde ku katambi ng’agamba abantu b’e Kiboga nga Pulezidenti Museveni bw’atasobola kuwaayo buyinza kulekawo mafuta ge. Bano Dr. Ssewanyana abalabudde nti balina okumanya nti obuyinza bw’abantu ate nga be balonzi era nga singa basalawo ne balonda omuntu omulala yenna, amagye galina kukola kimu kya kugondera biragiro bye. Omukwanaganya w’ekitongole ekirondoola ensonga z’okulonda ‘Citizens Coalition on Electoral Democracy’ -CCEDU, Charity Ahimbisibwe, yannyonnyodde nti Minisita asobola okusonyiyibwa ku bigambo ‘Tetusobola kuwaayo buyinza,’ naye si baduumizi b’amagye abaalayira okuweereza bannayuganda. Ahimbisibwe yagasseeko nti munnamagye oba omupoliisi eyagoera ebigambo ebiweebuula enteekateeka y’okulonda, agezaako kukuma mu bantu muliro era n’asaba bano bavunaanibwe mu bwangu, abalala babalabireko. Omutunuulizi w’ensonga z’ebyokwerinda, Fred Egesa, agamba nti ebigambo bino bigenderere ng’ababyogera bagezaako kumalamu bavuganya gavumenti maanyi. Ono alabudde nti singa abantu banaggwaamu essuubi ly’okukozesa akalulu okukyusa obuyinza, bayinza okwagala okukozesa amakubo amalala.    	https://gambuuze.ug/2020/11/16/balabudde-updf-ku-kweyingiza-mu-byobufuzi-ebyekubiira/
health	Abalina akawuka ka COVID-19 baweze 52	 Akawuka ka kolona nga bwekafaanana mu kyuma ekigezza  Buli lukya omuwendo gw’abalina akawuka ka senyiga omukambwe owa COVID-19 mu Uganda gweyongera kulinnya nga woosomera bino baweze 52.  Olwaleero abantu abalala bana baasangiddwa n’akawuka kano kwabo abasoba mu 400 abaakebereddwa. Bano abana okwegatta ku 48 ababadde baakakasibwa okuba n’akawuka baweze omwuendo gwa 52. Uganda mu East Africa siyeeyokka omuwnedo gw’abalina COVID-19 gyegweyongera.  E Rwanda, abalwadde baweze 104 ate e Kenya bali 142.  Eggwanga lya South Sudan eritabdde namulwadde yenna kati nabo baazuddeyo alina COVID-19 omu.  Ate yo e Burundi nga nayo yalwawo okufuna abalwadde, abalina senyiga baweze basatu nga yo mu Tanzania bali 22. Mu nsi yonna abalwadde basinga mu America ng’eno bali 336,851, ng’ate 9,620 baamaze dda okulugulamu obulamu.  Bw’ogatta abalina obulwadde buno kati baweze 1,276,117, ng’ata 69,509 ezaabwe zaamaladda okuvuunikibwa.     	https://gambuuze.ug/2020/04/06/abalina-akawuka-ka-covid-19-baweze-52/
religion	Okulamaga e Namugongo kuyimiriziddwa lwa coronavirus	    Essaza ly’e Masaka eribadde litegeka okulamaga e Namugongo omwaka guno ligambye olw’ekirwadde kya coronavirus ekigenda mu maaso nga kyeriisa enkuuli mu nsi yonna livudde mu nteekateeka eno. Okusinziira ku bbaluwa eyawandiikiddwa Omusumba w’e Mityana Anthony Zziwa, akulira olukiiko lw’abasumba olumanyiddwa nga Uganda Episcopal Conference, Omusumba w’e Masaka Serverus Jjumba yamutegeezezza nti Uganda nebwekkiriza abantu okuddamu okukungaana, tekikyasoboka kuba na kulamaga omwaka guno kubanga obudde obusigaddeyo tebumala. Jjumba yategeezezza nti okutegeka okulamaga kitwala obudde wamu n’esimbi nnyingi nnyo ddala ng’era kyetaagisa enkiiko ez’enjawulo wakati w’ab’ebyokwerinda wamu n’olukiiko olutegesi. Buli nga June 3, abagoberezi ba Kurisito beeyiwa e Namugongo okujaguza okuttibwa kw’abajuluzi.  Bano battibwa ku biragiro bya Ssekabaka Daniel Mwanga, olw’okumujeemera.  Guno gwegunda okuba omulundi ogusoose obutabaayo kulamaga bukyanga June 3 lukuzibwa ng’olunaku lw’okujjukira abajuluz mu Uganda.     	https://gambuuze.ug/2020/04/30/okulamaga-e-namugongo-kuyimiriziddwa-lwa-coronavirus/
religion	Omusomesa w’eddiini bamusse mu bukambwe	 Ekikangabwa kibuutikidde abatuuze ku kyalo Kyabbogo mu muluka gwe Nkoni muggombolola ye Kkingo mu disitulikiti ye Lwengo, Omusomesa w’eddiini ow’emyaka 61 bwakubiddwa omuyini ku mutwe nafiirawo. Eyatiddwa ye Richard Mbaziira myaka 61 ng’abadde musomesa wa Ddiini mu kisomesa Kya Kkingo mu Lwengo. Kigambibwa nti ono yatemuddwa mu kiro ekyakeesezza ku Lwokubiri era abatuuze bagamba nti okusinziira ku kyebalabye, abatemu olwamaze okumutta nebamusuula mu lusuku era nga bamuziiseeko ekitundu ekya waggulu. Ssentebe wa ggombolola ye Kkingo, Aloysious Kibira agamba nti basula kutebuukye kuba ettemu lizzeemu mu kitundu kyabwe nasaba poliisi ekole okunnoonyereza ku bikolwa bino ebyeyongera buli lukya. Ate ye Ssentebe w’ekyalo Kyabbogo, Kabi Ssenkatuuka, yategeezezza nti omugenzi tabadde muntu w’amasanyu era ng’okufa kwe kubakubye wala bwatyo nakuutira abantu okwongera okwekuuma. Wabula adduumira poliisi mu bendo-bendo lye Masaka Paul Nkore yasabye abantu okwewala okugenda mu mabaala ekiro era nabakunga okukwatagana ne poliisi okumalawo obutemu buno. Ye adduumira poliisi ye Lwengo Francis Okongo yasabye abatuuze okwewala okunywa ennyo omwenge. Oluvannyuma poliisi etutte omulambo gwa Mbaziira mu ddwaliro e Masaka okwongera okugwekebejja.       	https://gambuuze.ug/2021/08/25/omusomesa-weddiini-bamusse-mu-bukambwe/
politics	Bakutte abawerako ku ky’okubika Pulezidenti Museveni	      Kampala  Poliisi mu ggwanga etegeezezza nga bw’eriko abantu abawera b’ekutte olw’okutambuza amawulire ag’obulimba ku mutimbagano nga babika Pulezidenti Yoweri Kaguta Museveni. Omwogezi w’ekitongoleekinoonyereza ku buzzi bw’emisango mu poliisi, Charles Twine, yategeezezza ku Mmande nti oluvannyuma lw’okukwata Peter Ssekyondwa okuva e Luweero Ssabbiiti ewedde, ab’ebyokwerindabaliko abantu abalala be bakutte okubayambako okwongera okunnoonyereza ku nsonga eno. “Tubadde tunoonyereza era ku Lwokuna twakutte omuntu omu(Ssekyondwa)eyawandiika obubaka ng’ayongereza ku obwo obwali buwandiikiddwa abali ebunaayira era ono be yabuweereza nabo bwebatyo babwongera.” Atwine bw’agambye. Kinajjukirwa nti omutimbagano omwezi oguwedde gwasaasaanirako amawulire ag’obulimba agaali galaga nga Pulezidenti Museveni bwe yali afudde oluvannyuma lw’okuddusibwa mu ddwaliro lya Aga Khanmu Kenyagye yali atwaliddwa ng’ali bubi. Okusinziira ku b’obuyinza, amawulire gano gaatandikira ku bavubuka abamanyiddwa ng’aba ‘Bloggers’ ababeera ebweru w’eggwanga wadde ng’oluvannyuma Pulezidenti Museveni yalabibwako e Munyonyo ng’alina olukung’aana lw’alimu. Twine alabudde abantu b’omutimbagano okwewala okusaasaanya amawulire agatali makakafu kuba gano gajja kubasuula mu mikono gy’aboobuyinza bavunaanibwe. “Mu buwangwa bwaffe tosobola kubika muntu nga toli wa famire ye, musawo we oba ekitongole ky’abadde akolera, era gwe akikola ensi ekulaba ng’ atalina mpisa. Ate eri ffe abakuumaddembe, obeera ozzizza omusango era ojja kuvunaanibwa.” Twine bw’agasseeko. Okusinziira ku Twine, abamu ku bantu abaatandika okubunyisa amawulire gano bagezaako kufuna bubudamu mu mawanga g’ebweru nga beesigama ku ky’okuba nti ab’ebyokwerinda babanoonya okubakwata naye nti bano tebajja kubaganya. Twine agamba nti bagenda kukwataganan’emikago egy’enjawulo awamu n’ebitongole by’amawanga bano gye basinziira basobole okukwatibwa. Okusinziira ku kawaayiro nnamba 25 ak’etteekaerifuga enkozesa ya kompyuta erya ‘Computer Misuse Act’ omuntu yenna akozesa emikutu gino mu ngeri ekkakkanya omulala awatali nsonga ntuufu abeera azzizza omusango era ajja kuvunaanibwa. Kinajjukirwa nti Pulezidenti Museveni wiiki ewedde yalagidde ab’ebyokwerinda okuvunaana abo bonna abaasaasaanya amawulire agamubika. Era kimanyiddwa nti wadde emikutu emirala gavumenti yagiggula naye omutimbagano gwa Facebook gwasigala muggale era okusobola okugukozesa omuntu alina kukozesa VPN.          	https://gambuuze.ug/2021/07/12/bakutte-abawerako-ku-kyokubika-pulezidenti-museveni/
sports	Yiino alipooota ku mpaka z’ Amasaza, n’ebigenda okukolebwa	    Akakiiko akateekebwa Obwakabaka okunoonyereza ku mivuyo egiri mu mipiira gy’ Amasaza kanjudde alipoota ku byekazudde awamu nekyo ekirina okukolebwa okukuuma empaka zino ku lukalu lw’ Afirika n’ensi yonna. Akakiiko kano akakulirwa Sabiiti Muwanga kaalondebwa mu April 2020,nga besigama ku mivuyo egyaliwo mu mpaka za 2019 omwafiira n’omuwagizi mulamba. Kinajjukirwa nti mu 2019 nga Buddu esamba Mawokota ku kisaawe e Mpigi gwalimu emivuyo era gyebyagwera ng’ omuwagizi aluguzeemu obulamu, era wano akakiiko akakulembera omuzannyo guno kateekawo akakiiko ak’enjawulo okunoonyereza ku mivuyo egilabikira mu mpaka zino nekiyinza okukolebwa okutaasa ekifaananyi kyazo. Mu byanjuddwa mu alipoota eno ng’ebisoomooza kwekuli; ennamula y’omupiira ey’ekiboggwe, okubulankanya ssente mu masaza ag’enjawulo. Okuyingiza eby’obufuzi ebyawula mu nzirukanya ya ttiimu z’amasaza, abazannyi okugulirirwa, abakulembeze obuteewa kitiibwa awamu n’ebirala. Alipoota erumiriza abamu ku baweereza b’ebitongole mu Bwakabaka okweyisa mu ngeri etasaanidde nga kino kituukira ddala wansi ku masaza ag’enjawulo. Wabula ssentebe w’ akakiiko kano Muwanga ategeezezza nti ensonga zonna nga bwezivuddeyo zisobola bulungi okufunirwa eddagala okusobola okutaasa omuzannyo guno n’okukuza ebitone. Bw’abadde ayaniriza alipoota eno Minisita avunaanyizibwa ku by’emizannyo n’okwewummuza Mu Buganda, Owek Henry Moses Ssekabembe Kiberu, yeebaziza olukiiko ku kunoonyereza kuno n’omulimu gwonna kuba gwakolebwa mu budde bwa COVID-19. Owek. Ssekabembe annyonnyodde nti ensonga zino zigenda kwongera okulondoolwa era zakukwatibwa n’obwegendereza okusobola okukuuma omutindo gw’ empaka zino.      	https://gambuuze.ug/2022/04/19/yiino-alipooota-ku-mpaka-z-amasaza-nebigenda-okukolebwa/
religion	Abapoliisi 3 bakwatiddwa lwa kufutyanka musango gw’obuliisa maanyi oguvunaanibwa Paasita  Twahirwa	   Poliisi ekutte basajja baayo 3 abakola ogw’okunoonyereza ku misango gy’okudibaga omusango gwa munnansi wa Latvia Saulite Anda mwalumiririza Paasita Joseph Collins Twahirwa okumukaka omukwano awamu n’okumubbako ssente ze. Abakwate kuliko; Sgt Doreen Oyera, Cpl Judith Akite ne constable Joyce Ayereget, nga bonna bakolera ku poliisi ya Jinja Road police. Anda agamba Omusumba Joseph Collins Twahirwa ow’ekkanisa ya Epikaizo Ministries International esangibwa e Bugoloobi mu Kampala yamukaka omukwano. Mu musango Anda gweyaguddewo ku kitebe ekinoonyereza ku buzzi bw’ emisango yategeezezza nti Twahirwa yamuyita ajje e Uganda era yatuukira mu makaage e Bugoloobi nga Decemba 12, 2022 era olwali okutuuka nawamba Paasipoot ye nnamba LV4336528. Kuno yagattako okumubbako ssente ze ddoola 300 awamu ne Euro 400 (€400) wabula oluvannyuma yaweebwa amagezi aggulewo omusango ku poliisi ya Jinja Road era kyeyakola. Bweyali ku poliisi ya Jinja Road, kigambibwa nti abapoliisi bakwatagana ne Twahirwa ne bamuddiza Paasipooti ye era nebamukaka okuteeka omukono ku mpapula ezaali ziraga nti ssente ze azimuddizza era nebamukaka okuggalawo omusango. Akulira ekitongole ekinoonyereza ku buzzi bw’emisango e Kibuli, Maj Tom Magamba yalagidde bano bakwatibwe era kati bali munda. Era kyazuuliddwa nti abakwate beekobaana ne Twahirwa bakake Anda okufuluma Uganda mubwangu kuba Visa ye yali eggwaako nga January 16. Oluvannyuma lw’okuyita mu bino byonna Maj. Magambo yasabye ekitongole ekiwa abagwira olukusa okubeera mu Uganda okwongera Anda ebbanga asobole okufuna obwenkanya era asobole okuwaayo obujulizi mu kkooti. Amyuka omwogezi w’ekitebe kya bambega e Kibuli, Claire Nabakka akakasizza okukwatibwa kw’ abapoliisi bano nategeeza nti bakuvunaanibwa nga amateeka bwegalagira. Nabakka agamba nti Paasita n’ abapoliisi bano bonna kati bali mabega wa mitayimbwa era mubwangu bagenda kubitebya.           	https://gambuuze.ug/2023/01/17/abapoliisi-3-bakwatiddwa-lwa-kufutyanka-musango-gwobuliisa-maanyi-oguvunaanibwa-paasita-twahirwa/
sports	Obululu bw’empiira gy’Ebika bukwatiddwa	 Obululu bw’ekikopo ky’ omupiira gw’ebika bya Buganda bukwatiddwa era nga ttiimu ez’enjawulo zaawuddwamu ebibinja 8 era minisita w’ebyemizannyo n’okwewummuzaamu, Owek. Henry Ssekabembe Kiberu alaze obukulu bw’empaka zino. “Ekisinga ddala obukulu kwekuba nti abantu ba Buganda bamanya era nebakkiriza nti olutabaalo lw’okuzza emipiira gy’Ebika luli ku ggwe, mu makaago, mu nnyumba mwova, mu lunyiriri lwo, mu mutuba gwo, okutuukira ddala mu kasolya ko,” Owek. Ssekabembe bw’agambye. Ono asabye abantu ba Kabaka okukomya okubuuliza ewaka emipiira bwegiwedde naye bafeeyo okudda mu kisaawe okusobola okuzza ekitiibwa ky’empaka zino. EKIBINJA A  Mpindi Butiko Musu Kasimba Kiwere Lukato   EKIBINJA B  Nkima Balangira Ntalaganya Kakoboza Kinyomo Nvuma  EKIBINJA Ç  Ffumbe Nkerebwe Musagi Nkula Ndiisa Ndiga  EKIBINJA D  Nsenene Gabunga Ngonge Nsambya Kisasi Kasanke   EKIBINJA E  Mbogo Njovu Njobe Nvubu Nkejje Nyunga  EKIBINJAF  Nakinsige Mpeewo Lugave Ngali Kibe Muyanja  EKIBINJA G  Nte Nkusu Njaza Nsuma Mbwa Nyange   EKIBINJA H  Kkobe Ngo Ngeye Namungona Mpologoma Kayozi       	https://gambuuze.ug/2022/05/27/obululu-bwempiira-gyebika-bukwatiddwa/
health	Bakutte abalongoosa n’abasawo ku by’okubba eddagala mu ddwaliro ly’e Kawempe	   Kampala Akakiiko akalwanyisa obulyi bw’enguzi mu maka g’Obwapulezidenti, akawungeezi k’eggulo baliko abasawo 3 n’abalongoosa 2, be baakutte ku by’okubba eddagala eririna okuweebwa abalwadde ku bwereere mu ddwaliro lino. Kino kiddiridde abalwadde abawerako okwemulugunyiza akulira eddwaliro lino nga bwetafuna ddagala. Ku ddagala bano lye baabakutte nalyo kuliko erikkakkanya ku bulumi wamu n’eddagala eriyisibwa mu mpiso nga lino lirwanyisa obuwuka era lino lyonna lisinga kukozesebwa ku balwadde ababeera balongooseddwa. Eddagala lino libaddeko obulambe obulaga nti lya gavumenti ya Uganda era nti teririna kutundibwa naye ate bano babadde balibbayo ne baliguza abantu mu bulwaliro obutonotono. Okusinziira ku bakungu b’akakiiko abaakutte abantu bano bagamba nti abalwadde babadde babasindika mu bulwaliro obuliraanyeewo okugula eddagala lino ku nsimbi ennyingi era ng’obulwaliro buno obusinga bw’abasawo ba gavumenti. Omu ku baddukanya eddwaliro lino, Grace Lubaale, ategeezezza nti okwemulugunya kubadde kususse era n’asuubiza okukola buli kimu okulaba ng’embeera eno teddamu kubaawo. Lubaale agamba nti abasawo basatu n’abalongoosa babiri be babadde mu kikolwa kino era eddagala babadde balitereka mu bisenge gye bakyusiza wamu ne mu kaabuyonjo, ekintu ekyongera okuteeka obulamu bw’abantu mu matigga. Oluvannyuma lw’okulondoola ensonga eno, Poliisi n’akakiiko k’amaka g’Obwapulezidenti, abasawo bano yabakutte era n’esobolaokununula eddagala lino lyonna.       	https://gambuuze.ug/2021/07/08/bakutte-abalongoosa-nabasawo-ku-byokubba-eddagala-mu-ddwaliro-lye-kawempe/
politics	Bobi Wine azizza omuliro ku by’obutafuna kibiina ki NUP mu Mateeka	 Omubaka Kyagulanyi ne banne nga batongoza kaadi y’ekibiina  Omubaka wa Kyaddondo mu palamenti Robert Kyagulanyi Ssentamu (Bobi Wine) avuddeyo nategeeza nga gavumenti bwekola buli kimu okulaba nga emusuula mu by’obufuzi. Mu bubaka bwatadde ku mikutu gye ku mutimbagano Kyagulanyi agambye nti, “Bagezaako okutulemesa nekitakola, kati balaba abantu bangi abajja ku woofiisi zaffe okwewandiisa nekibatiisa. Olwokuba Kyagulanyi ye pulezidenti w’ekibiina kino era nga balaba afuna obuwagizi okuva mu bitundu eby’enjawulo bajja kukozesa abantu ab’ebika byonna n’okuwaaba ebisangosango naye ffe tetujja kuva ku mulamwa”. Bobi Wine bweyategezezza. Kino kiddiridde munnamateeka James Byamukama okutegeeza nga akakiiko k’ebyokulonda nga Kyagulanyi bweyafuna ekibiina kino mu bukyamu. Byamukama yalaze nti waliwo ensobi ezakolebwa Kyagulanyi nga akyuusa ekibiina ki ‘National Unity, Reconcilliation and Development Party’ NURP okukifuula ‘National Unity Platform’ NUP kubanga teyagoberera mateeka. Ono agamba nti Ttabamiruka w’ekibiina eyalina okubeeramu abantu 400, kw’olwo yalimu abantu 51 bokka ate nga abasinga tebabamanyi. Byamukama era awakkanya engeri ekibiina bwekyava ku linnya lya ‘NURP’ nekifuuka ‘NUP’ n’okukyusa obubonero ne langi kubanga tebyali mu mateeka. Ono agamba nti singa akakiiko k’ebyokulonda kalemwa okutereeza ensobi eno mu bwangu, agenda kuddukira mu kkooti yeba esalawo eky’ enkomeredde.    	https://gambuuze.ug/2020/08/07/bobi-wine-azizza-omuliro-ku-byobutafuna-kibiina-ki-nup-mu-mateeka/
health	Buganda ekwataganye ne Rotary okuzimba eddwaliro	   Nansana – Kyaddondo Obwakabaka buwaddeyo ettaka okuzimbako eddwaliro okujjanjaba abantu ba Kabaka mu bitundu bya Munisipaali y’e Nansana n’emiriraano. Ekyama kino kibikkuddwa omumyuka Owookubiri owa Katikkiro, Owek. Robert Waggwa Nsibirwa, bw’abadde atema evvuunike ku lwa Katikkiro Mayiga mu kifo awagenda okuzimbibwa eddwaliro lino. Owek. Waggwa era yabadde omujulizi ku ndagaano eteekeddwako omukono wakati wa Buganda ekiikiriddwa Ssenkulu wa Buganda Land Board, Simon Kaboggoza.  “Ssaabasajja Kabaka yasiimye n’awaayo ettaka eri Rotary y’e Nansana Ttawuni kkanso bazimbeko eddwaliro. Era mu kusiima okwo yasiimye Buganda Land Board egguse ensonga eno.” Owek. Waggwa Nsibirwa bw’agambye. Owek. Nsibirwa agambye nti ettaka lino liriko akakwakkulizo kakuzimbako ddwaliro era singa bakyusa ne bateekako ekintu ekirala, Beene ettaka ajja kulyeddiza. Ono yeebazizza aba Rotary olw’okubeera n’omutima omuyambi wadde nga si bagagga nnyo. Ssentebe wa disitulikiti y’e Wakiso, Matia Lwanga Bwanika, alaze okutya ku ngeri ebyobulamu by’abantu abasasula omusolo gye bikwatiddwamu n’asuubiza okukwatizaako bannalotale bano. Ate ye Pulezidenti wa Rotary e Nansana, Geoffrey Hairora, atenderezza Obwabakaba bwa Buganda olwokulumirirwa abantu ne buwaayo ettaka okugenda eddwaliro amakula. Okusinziira ku bakungu mu Bwakabaka, ettaka eriweereddwayo libalirirwamu obukadde bwa ssiringi 400 naye olw’okusiima kwa Beene,  bano bafunye lya liizi ku bwereere, lisobole okugasa abantu ba Kabaka. Eddwaliro lino lyakumalawo obuwumbi obusoba mu 4.      	https://gambuuze.ug/2021/04/17/buganda-ekwataganye-ne-rotary-okuzimba-eddwaliro/
politics	Akamyufu e Bukono kayimiridde lwa kuttibwa kwa Agenti wa Namuganza	  Akulira okulonda mukibiina ki National Resistance Movement (NRM) ayimirizza okulonda kw’akamyufu k’omubaka wa Bukono mu palamenti  olw’okutemula agenti wa Namuganza. Minisita Persis Namuganza Odoi bino yabyogedde ku Lwakutaano, nategeeza nga Agenti wa Namuganza bweyattiddwa abantu abatanaba kutegeerekeka.  Ono yagaanye okwasanguza ammanya g’omugenzi naye nakakasa nga bwabadde Agenti wa Minisita omubeezi ow’ebyettaka Persis Namuganza. Namuganza akyalwana okulaba nga yeddiza bbendera y’ekibiina oluvanyuma lw’okumalako ekisanja kino nga talina kibiina. Odoi yanyonyodde nti, “Tusindise poliisi ekwate omuntu yenna eyenyigidde mu ttemu lino.” Dr. Odoi kati ali e Bushenyi yategeezezza nti okutwaliza awamu okulonda kubadde kwa mirembe mu bifo ebisinga newabadde wasuubirwa obutabanguko. Ku makya ga leero, Odoi yakadde kwongezaayo okulonda kwa kamyufu k’omubaka omukyala n’okwa Mawogola North olw’okulwanagana mu bawagizi.    	https://gambuuze.ug/2020/09/04/akamyufu-e-bukono-kuyimiridde-lwa-kuttibwa-kwa-agenti-wa-namuganza/
religion	Eyali Ssaabalabirizi Ntagali awummuziddwa olw’ebyekuusa ku bwenzi	  Kampala Eyali Ssaabalabirizi w’Ekkanisa ya Uganda, Stanely Ntagali, awummuziddwa ku bigambibwa nti yaganza omukazi omufumbo.  Okusinziira ku mukutu gwa Uganda Radio Network, kino kyalangiriddwa Ssaabalabirizi Kaziimba Mugalu mu bbaluwa eyafulumye nga January 13, 2021. Ebbaluwa eno erumiriza nti Ntagali aliko muka omusajja gw’abadde yaganza era nga’ensonga eno ne Ntagali akkiriza nti aliko ky’agimanyiko. “Obwenzi musango munene ku ddaala lyonna. Eyali Ssaabalabirizi Ntagali yalidde mu mukyala we, obufumbo bwe ne Yesu Kristo olukwe ne bannayuganda ababadde bamutunuulira ng’ekyokulabirako.” Ebbaluwa eri abeepisikoopi bwe yagambye. Kaziimba yagasseeko nti Ekkanisa ya Uganda erina abagoberezi abawera obukadde 13 era nga bano bonna bakemeddwa era ne bonoona naye nga Bbayibuli bw’egamba mu kitabo kya Abaroma 2:23, ekkanisa erina okuteeka abakulembeze baayo ku nninga baleme kuva ku mulamwa. Ono yannyonnyodde nti yamaze dda okutegeeza Ntagali ku nsonga eno era nga yayimiriziddwa okukola obuweereza bw’ekkanisa ku mutendera gwonna wadde okugaba amasakaremento oba okukiikirira ekkanisa. Kaziimba yasabye abakkiriza okusigala nga basabira abafumbo ku njuyi zombi basobole okwenenya era basonyiwagane. “Kano akadde si kakuzunza lugambo. Kadde ka kwetonda, kadde ka kusaba era n’okwekubamu ttooci era twenenye era akadde ak’okutereeza obufumbo bwaffe mu maaso ga Katonda,” Kaziimba bwe yagasseeko. Kaziimba agamba nti Ekkanisa tegenda kuttira muntu yenna ku liiso era nga baakunyweza ekirabo ky’obufumbo era nga bakkiriza nti obufumbo bwa kitiibwa era nga bulina kubaawo wakati w’omwami omu n’omukazi omu. “Tewali muntu ali waggulu w’amateeka ga Katonda. Tuyita abo bonna abamenye etteeka lino, mugende mu maaso ga Katonda mwenenye era musabe ekisonyiwo eri abo be musobezza.” Kaziimba bwe yagambye. Kinajjukirwa nti Ntagali, 65, ye Ssaabalabirizi w’Ekkanisa ya Uganda ey’omunaana era nga yawaayo yafeesi eri Stephen Kaziimba Mugalu nga 01/ 03/2020 oluvannyuma lw’okutuuka ku myaka egiwummula.    	https://gambuuze.ug/2021/01/19/eyali-ssaabalabirizi-ntagali-awummuziddwa-olwebyekuusa-ku-bwenzi/
politics	Akakiiko k’ebyokulonda ne Poliisi baakusisinkana Bobi Wine enkya	 Omwogezi w’akakiiko k’ebyokulonda Jotham Taremwa URN Akakiiko k’ebyokulonda akakulirwa omulamuzi Simon Byabakama enkya ku ssaawa ttaano kaakusisinkana munnakisinde ky’ebyobufuzi ekya People Power era omubaka wa Kyaddondo ey’obuvanjuba Robert Kyagulanyi Ssentamu amanyiddwa ennyo nga Bobi Wine. Ng’ayogerako ne URN, omwogezi w’akakiiko kano Jotham Taremwa yategeezezza nti bakizudde nti waliwo obwetaavu okusisinkana Bobi Wine nga bali wamu ne Poliisi basobole okukkanya ku nkiiko za Bobi Wine ez’okwebuuza ku bantu ku nteekateekaye ey’okwesimbawo okuvuganya ku ntebe y’omukulembeze w’eggwanga mu kulonda kwabonna okunaabaawo omwaka ogujja. Poliisi nga yeesigama ku nsonga ez’enjawulo, ennaku ssatu eziyise eremesezza Bobi Wine okukuba enkungaanaze ng’egamba nti yabadde tagoberedde buwaayiro bonna obuli mu tteeka erifuga enkugaana erya Public Order Management Act. Olukungaana lwe olwasooka yalina okulukuba e Gayaza wabula Poliisi yalusattulula era n’emuggalira wamu nebanne abaawerako mu buduukulu bwayo e Kasangati ne Naggalama. Eggulo Bobi Wine yasazizzamu olukungaana lwe e Gulu wamu ne Lira olw’ensonga ezeekuusa kukulemesebwa Poliisi. Taremwa yagambye olukiiko era lwakwetabwamu abaagala okwesimbawo kubwa pulezidenti abalala basatu okuli Nkwagabwa John Herbert, Mwesigye Fred ne Mwambazi Joseph.    	https://gambuuze.ug/2020/01/08/akakiiko-kebyokulonda-ne-poliisi-baakusisinkana-bobi-wine-enkya/
business	Bannayuganda basabiddwa okwekwata obulimi n’obulunzi	 Bananayuganda basabiddwa okwettanira obulimi n’obulunzi kibayambe okulaakulana n’okwegobako obwavu naddala nga balima emmwaanyi n’okuziriikiriza. Okusaba kuno kukoleddwa Minisita omubeezi Ow’ebyobulimi, Ow’ obusuubuzi n’Obweggasi mu Buganda, Owek. Hajji Amis Kakomo bw’abadde atikkula Amakula okuva mu Bannakyaggwe ne Bulemeezi mu Lubiri e Mmengo ku Mmande. Minisita Kakomo agamba nti ekiseera kituuse obulimi n’obulunzi abantu babitwale ng’emirimu gy’obuvunaanyizibwa era bagwenyigiremu era beegatte okusobola okulaakulanira awamu nga benyigira mu nteekateeka ez’enjawulo Buganda zereeta. Katikkiro w’ebyalo bya Kabaka, Omukungu Moses Luutu, asabye abazadde okwongera amaanyi mu kugunjula abaana ab’obuwala ekyokuyambako okukendeeza ku mpisa ezisebengeredde kwossa nenyambala etasaanidde mu baana. Abàami b’eggombolola banjudde alipoota omuli ebibasoomoza nebituukiddwako era nebawera okusigala nga batwala emirimu egyabakwasibwa mu maaso. Abaleese Amakula muli eggombolola ya Mutuba VII Kawolo okuva e kyaggwe ne Mumyuka Nsege Butuntumula era mubireeteddwa mulimu emmere, ebisolo , ebibalala nebintu ebirala.   	https://gambuuze.ug/2022/07/06/bannayuganda-basabiddwa-okwekwata-obulimi-nobulunzi/
health	Beene awaddeyo ettaka bazimbireko ab’e Nansana eddwaliro	 Ssaabasajja Kabaka Ronald Muwenda Mutebi ii asiimye naawa banna Rotary be Nansana awamu ne Munisipaali ye Nansana ettaka bazimbeko eddwaliro eriri ku mutendera gwa Health Centre IV kiyambe okutumbula eby’obulamu mu kitundu kino. Ekyapa ky’ettaka lino kibakwasiddwa Omumyuka ow’okubiri owa Katikkiro era Omuwanika wa Buganda, Owek. Robert Waggwa Nsibirwa kulwa Katikkiro Charles Peter Mayiga, ku mukolo ogubadde mu Bulange e Mmengo ku Lwokusatu. “Nina essanyu okubategeeza nti nga tuyita mu Buganda Land Board enteekateeka yonna yawedde era ekyapa nga bwekyetaagisa mu mateeka nti gavumenti okutongoza eddwaliro lino wadde ligenda kuzimbibwa Rotary kirina kuba mu mannya ga Nansana Municipal Council era kyamaze okukolebwa nekizzibwa mu mannya go era olwa leero ngenda kukibakwasa,” Owek. Nsibirwa bw’agambye. Owek. Nsibirwa ategeezezza nti wadde ettaka lino liri mu kifo ky’ennono ky’embuga ya Nakuule naye embuga eno yasigaddewo ate nga ne woofiisi za Buganda Landa Board zisigaddewo ku mbuga eno Ono annyonnyodde nti abantu beeyongedde mu Nansana ate n’enkulaakulana nayo ebadde ezze nga Buganda ebadde erina okukwatizaako gavumenti okutumbula embeera z’abantu mu by’obulamu n’ebyenfuna. Owek. Nsibiirwa agamba nti Buganda erina omukago ne Rotary nga wakati mu bwesimbu n’okubeera nti tebasosola mu bantu kyali kyangu okukwatagana nabo okuteekawo enteekateeka eno era nalabula nti singa likozesebwa ku nsonga endala lyakuddira Obwakabaka. Owek. Nsibirwa era annyonyodde nti Beene yagenderera kutuusa bujanjabi obutuukiridde era obwomutindo ku bantu be Nansana nebitundu ebiriranyeewo abali mu bwetaavu bwabwo . Ye Pulezidenti wa Rotary y’e Nansana, Rebecca Namirembe annyonnyodde nti ensonga eno etuukira bulungi ku misingi Rotary kweyazimbibwa nti bakukola ekisoboka okuggusa omulimu guno kubanga gwakuyamba bangi . Ettaka eriweereddwayo lisangibwa Nakuule mu munisipaali ye Nansana nga lisuubirwa okumalawo obuwumbi 5 billion era lisuubirwa okumala emyaka 5 nga lizimbibwa.  	https://gambuuze.ug/2022/06/29/beene-awaddeyo-ettaka-bazimbireko-abe-nansana-eddwaliro/
politics	Kkooti enkulu esazizzaamu ekibonerezo ekyaweebwa omusomesa w’e Makerere Dr Stella Nyanzi	 Dr Stella Nyanzi ayambadde gaalubindi ng’ali wamu n’akulira oludda oluwakanya gavumenti mu palamenti Betty Awol   Kkooti enkulu mu Kampala esazizzaamu ekibonerezo kya kkooti ento eyali yasingisizzaa omusomesa w’e Makerere Dr Stella Nyanzi omusango gw’okumalako omukulembeze w’eggwanga eddembe nga yeyambisa emikutu gya yintaneeti. Omulamuzi wa kkooti enkulu Henry Peter Adonyo yagambye nti kkooti ya Buganda Road teyalina buyinza buwozesa Nyanzi era n’eragira ayimbulwe bunnambiro okuva mu kkomera e Luzira gyamaze ebbanga ly’myezi 16. Ono yali yakaligibwa ku kibonerezo kya myezi 18.  Nyanzi yakwatibwa olw’okuwandiika ekitontome ku mukutu gwe ogwa Facebook mbu nga kivvoola omukulembeze w’eggwanga Yoweri Kaguta Museveni wamu ne maamawe omugenzi Esteeri Kukondeka.   Kyokka Nyanzi teyamatira na nsalawo ya Kkooti eyali ekulemberwa omulamuzi Gladys Kamasanyu era bwatyo kwekujulira ng’ayita mumunnamateekawe, Isaac Ssemakadde.   Omulamuzi yakirizza nti ddala eddembe lya Nyanzi lyalinyirirwa oluvanyuma lwa kkooti ento okugaana okumuwuliriza. Kyokka wabaddewo akasambatukko nga Nyanzi ateebwa oluvanyuma lw’abasirikale b’amakomera okuddamu ne bamukwata okumuzaayo e Luzira mbu okusobola okussa omukono ku mpapaula ezimuta. Poliisi yakubye amasasi wamu ne tiyagaasi okusobola okugumbulula abawagizi ba Nyanzi ababadde beesomye okumutwala.     	https://gambuuze.ug/2020/02/20/kkooti-enkulu-esazizzaamu-ekibonerezo-ekyaweebwa-omusomesa-we-makerere-dr-stella-nyanzi/
business	Bannabusujju babanguddwa ku bweggasi	  Mityana Abantu ba Ssaabasajja Kabaka bakungaanidde ku mbuga y’eggombolola ya Ssabagabo Kakindu mu Busujju okubangulwa ku birungi ebiri mu bweggasi. Owek. Mayanja Nkalubo nga abangula ab’e Busujju Omusomo guno ogwetabiddwako Minisita w’Ettaka Obulimi obutonde bw’ensi n’obweggasi mu Bwakabaka Owek. Mariam Mayanja Nkalubo, abakulembeze mu Mityana n’abantu abalala mu kaweefube w’okusitula embeera z’abantu ba Kabaka. Bano Minisita Mayanja abasabye okujjumbira obweggasi era nga kino kijja kubayamba okuganyulwa mu nteekateeka z’Obwakabaka nga beetegese bulungi. Minisita asabye abakulira ebibiina byobwegasi ebyenjawulo okubeera abeelufu ku nsonga y’ensimbi kisobole okunyweza obumu mu bantu bebakulembera. Ate ye Omwami wa Kabaka atwala essaza lino Kasujju, Mark Jjingo Kaberenge mu bubaka bwatise omumyukawe Christopher Nsimbe yeebaziza Ssaabasajja kabaka olwokusosowaza essaza Busujju. Akulira okutumbula embeera zabantu mudisitulikiti ye Mityana, Herbert Sserwanga abasabye obutatwalirizibwa muyaga gwa kufuna okw’amangu wabula beeyune ebibiina by’obwegassi kibayambe okukulakulana nga bali wamu kitole. Abamu  ku beetabye mu musomo guno Abeetabye mu musomo guno basiimye Obwakabaka olw’omusomo guno wabula nasaba bwongere okubakwatizaako basobole okwekulaakulanya.    	https://gambuuze.ug/2020/12/17/bannabusujju-babanguddwa-ku-bweggasi/
politics	Aba NUP bagenda kwekalakaasa olw’okuwamba abawagizi babwe okweyongedde	  Bannakibiina ki National Unity Party (NUP) balabudde nga bwebagenda okwekalakaasa olw’abebyokwerinda okugenda mu maaso n’okuwamba abawagizi babwe nga kati baweze 137 abagambibwa okutwalibwa bamukwatamundu. Bano era balaze ab’enganda abalumiriza ab’ebyokwerinda okuwamba abantu babwe nga balaajana nti embeera mwebali nzibu kuba abantu babwe abawambiddwa ab’ebyokwerinda bebabadde babalabirira. Abakulembeze mu kibiina kino nga bakuliddwa Robert Kyagulanyi Ssentamu ategeezezza bannamawulire e Kamawokya nti abawagizi babwe abawera 137 bebatamanyiddwako mayitire. “Pulezidenti yakakasa nti bebalina abantu baffe, Minisita w’ensonga ez’omunda naye nategeeza Palamenti nti balina abawagizi baffe bebakwata naye ekyo kyetwasemba okuwulira, twagala bakomyewo abantu baffe,” Kyagulanyi bw’agambye. Kyagulanyi asabye abo bonna abakwatirwa abantu babwe okwekalakaasa mu mirembe bababanje kuba tebalina musango. Ono era alaajanidde amawanga g’ebweru okuvaayo bataase embeera kuba ekiri mu ggwanga kati kisinga ekyaliwo ku mirembe gya Idi Amin kuba obukulembeze bwa Pulezidenti Museveni buyitiridde okulinyirira eddembe ly’obuntu. Oluvannyuma lw’okuwambibwa kw’ abawagizi be okuddamu, Kyagulanyi yazeemu buto okubanja abawagizi be nga ayita ku mutimbagano. Kinajjukirwa nti okusooka ekibiina kyafulumya olukalala lwa bantu 243 mu mwaka gwa 2021 abaali bawambiddwa wabula ekibiina kyategeeza nti abaali bawambibwa baali basoba mu 458 era nebateekawo ekitabo ku kitebe kyabwe ab’enganda mwebaali bawandiika ebikwata ku bantu babwe nelwebasemba okubalaba. Ku nsonga y’ekiwambabantu okuddamu, minisita w’ensonga z’amawulire Chris Baryomunsi wiiki ewedde yasabye aba NUP okutegeeza poliisi n’ebitongole by’ ebyokwerinda bwekiba nga kituufu nga abantu babwe babuzibwawo.      	https://gambuuze.ug/2022/10/03/aba-nup-bagenda-kwekalakaasa-olwokuwamba-abawagizi-babwe-okweyongedde/
politics	Akulira Uganda Airlines talabiseeko mu COSASE, basaba eby’okubasoya ebibuuzo biggyibwemu amawulire	 Ssenkulu w’ekitongole ky’ennyonyi mu ggwanga ki ‘Uganda Airlines’ talabiseeko mu kakiiko akabuuliriza ku nkozesa y’ensimbi mu bitongole bya gavumenti aka COSASE nga agamba aliko emirimu egitalinda gyalina okukwasaganya. Ssenkulu Jennifer Bamuturaki asabye akakiiko kano kongezeeyo ensisinkano yabwe okutuuka mu wiiki ey’okubiri eya September era obubaka buno abutadde mu bbaluwa gyatisse akulira eby’omutindo mu kitongole kino, Michael Kaliisa. Abatwala kampuni eno era baagala eby’okubanoonyerezaako biggyibwe mu mawulire kuba gyebikoma okugenda mu maaso by’onoona ekitiibwa kya kampuni eno. Bino webijjidde nga Ssenkulu w’ekitongole kino asisinkanye Ssaabawandiisi w’ekibiina ekitaba kampuni z’ennyonyi mu Afirika General, Abderahmane Berthé mu Kampala. Okusinziira ku bakulira Uganda Airlines, ensisinkano eno egenda kwongera enkolagana era kitumbule entambula y’ennyonnyi okusobola okuganyulwa mu katale k’ensi yonna. Wabula bino bitabudde Ssentebe wa COSASE, Joel Ssenyonyi nategeeza nti aba Uganda Airlines batandise okusaagira mu nsonga eno nga tekisoboka kusaba esazibwemu ku lunaku lwennyini lwebabadde basuubira. Era ono amuwandiikidde ebbaluwa emusaba okweyanjula eri akakiiko kano olunaku lw’enkya oba sikyo ensonga bajja kuzikwasa poliisi yeeba emunoonya. Bino webijidde nga akakiiko ka COSASE kakyagenda mu maaso n’okunoonyereza ku kitongole kino oluvannyuma lwa alipoota ya Ssaababalirizi w’ebitabo bya gavumenti olw’emivuyo emingi egiri mu ntambuza yaayo ey’emirimu awamu n’ebisaanyizo byabo abagikulembera.       	https://gambuuze.ug/2022/08/23/akulira-uganda-airlines-talabiseeko-mu-cosase-basaba-ebyokubasoya-ebibuuzo-biggyibwemu-amawulire/
health	Bakutte ppikipiki 700 n’aba boodabooda 250 lwa kujeemera biragiro bya Kafyu	 Poliisi mu Kampala etegeezezza nti abavuzi ba boodabooda 250 be baakwatiddwa ne ppikipiki 712 mu Kampala ku poliisi ez’enjawulo oluvannyuma lw’okujeemera ebiragiro bya kafyu ebyateekebwawo okutangira ekirwadde kya COVID-19. Okusinziira ku amyuka omwogezi wa poliisi mu Kampala n’emiriraano, Luke Owoyesigire, baasinze kukwata abo abaasangiddwa nga bamenye ebiragiro bya COVID-19. “Ppikipiki 712, emmotoka 174 ze zaakwatiddwa ate abantu bali 250 be baakwatiddwa ne baggalirwa ku poliisi ez’enjawulo.” Owoyesigire bwe yagambye. Ono yannyonnyodde nti bano bagenda kuyimbulwa ku kakalu ka kkooti oluvannyuma lw’okutanzibwa engassi ku ppikipiki zaabwe n’emmotoka. Owoyesigire ategeezezza nti, “Bajja kusooka kusasula ngassi okubaddiza emmotoka zaabwe ne ppikipiki.”           	https://gambuuze.ug/2021/09/28/bakutte-ppikipiki-700-naba-boodabooda-250-lwa-kujeemera-biragiro-bya-kafyu/
business	Akulira oludda oluvuganya ayagala Palamenti eve mu luwummula eteese ku bbeeyi y’amafuta	  Akulira oludda oluvuganya mu Palamenti, Owek. Mathias Mpuuga awandiikidde Sipiika wa Palamenti ng’amusaba atuuze olukiiko lw’eggwanga mu bwangu luteese ku kizibu ky’amafuta mu ggwanga ekitadde eggwanga ku bunkenke. Ebbeeyi y’amafuta yeekanamye mu ngeri etabangawo mu byafaayo by’eggwanga nga kati liita emu eya Petulooli egula wakati w’omutwalo 1 n’ekitundu mu bimu ku bitundu eby’enjawulo e Hoima. Mu kampala liita egula wakati wa 5000 ne 7000ekintu ekireese emiwendo gy’ebintu ebyenjawulo mu ggwanga okulinnya. Ebbaluwa eno eyawandiikiddwa nga 19 January, 2022 Owek. Mpuuga agamba nti alina okutya nti eggwanga liyinza okugwa mu buzibu nga walina okubaawo ekikolebwa mu bwangu. Mpuuugaasabye Sipiika akozese obuyinza obumuweebwa Ssemateeka Palamenti eyitibwe okuva mu luwummula gyeri etuule mu bwangu kuba ensonga eno nkulu nnyo mu kaseera kano. Ku ntandikiwa ya wiiki eno kkiraaka wa Palamenti yali yalaga nti Palamenti ejja kuddamu okutuula ku Lwokuna lwa wiiki ejja wabula Mpuuga agamba nti eno wala nnyo. Bino we bijjidde nga gavumenti yaakamala okutegeeza nga bwe yaggyeewo okukebera baddereeva ku nsalo e Malaba ne Busia okukendeeza ku kalippagano k’ebidduka era kisobozese amafuta okutuuka mu bitundu by’eggwanga eby’enjawulo. Mu ngeri yeemu gavumenti yalaze nga bwe yeddizza obuvunaanyizibwa bwonna ku materekero g’amafuta agasangibwa ku luguudo Mutiibwa mu Jinja ng’egamba nti kkampuni gye yali ewadde omulimu gwagirema era ttanka zino ezitereka obungi bwa liita obukadde 30 temuli wadde ettondo.         	https://gambuuze.ug/2022/01/20/akulira-oludda-oluvuganya-ayagala-palamenti-eve-mu-luwummula-eteese-ku-bbeeyi-yamafuta/
health	Abasawo batiisizatiisiza okwekalakaasa olw’embeera embi mwebakolera	  Abasawo abali mukugezesebwa mu by’eddagala, bannansi awamu n’abazaalisa bawadde gavumenti nsalesale wa nnaku 72 okusalira ebizibu byabwe amagezi oba sikyo bakuwummuza ebikola. Bano baagala Minisitule y’ebyobulamu okuteeka mu nkola ekiragiro kya Pulezidenti kyeyawa nga alagira bano baweebwe ensimbi obukadde 2.5 buli mwezi. Nga bayita mu kiwandiiko akulira ekibiina ekitaba abasawo bano ki Federation of Uganda Medical Intern (FUMI), Dr. Musa Lumumba agamba nti tebafunanga ssente za mwezi gwa September ne October, wadde aba Minisitule y’ebyensimbi babategeeza nti ensimbi baaziweereza. “Tuli mu mbeera nzibu, ssente ezo zezituyamba okufuna ebintu nga emmere, wetusula awamu n’okwambala naye kati tetulina wadde ekikumi,” Dr Lumumba bwe yagambye. Lumumba yagasseeko nti embeera eno tebasobozesa kutambuza bulungi mirimu gyabwe n’obukugu nga bwekiteekeddwa okubeera. Kinajjukirwa nti nga June 1, 2021 Pulezidenti Museveni yasisinkana aba Uganda Medical Association ne Elders Forum nalaga okunyolwa ku mbeera y’abasawo abali mukugezesebwa mwebawangaalira. Museveni wano yalagira bano baweebwe ekitundu ky’ensimbi eziweebwa abasawo ababeera bamaze okukakasibwa okusobola okutumbula embeera zabwe. Lumumba agamba nti bakulu babwe abakakasibwa ku mirimu bafuna okuva ku bukadde 5.4 okutuuka ku bukadde 4.8 okusinzira ku mirimu egy’enjawulo egy’ekisawo. Okusinziira ku Lumumba kino kitegeeza nti abagezesebwa balina kufuna makati naye kinyiza okulaba nti waliwo abafuna akakadde kamu n’ekitundu nga kuno kuliko n’omusolo gwa bitundu 30 ku buli 100 nebasigaza kumpi akakadde kamu akatasobola kubatambuza.                	https://gambuuze.ug/2022/11/07/abasawo-batiisizatiisiza-okwekalakaasa-olwembeera-embi-mwebakolera/
politics	Kalembe asuubizza okutereeza ebyentambula	 Eyeesimbyewo okuvuganya ku bwapulezidenti mu kalulu ka 2021, Nancy Linda Kalembe, asuubizza okuteteeza ebyentambula singa anaalondebwa ku bwapulezidenti 2021. Avuganya Nancy Linda Kalembe Kalembe yategeezezza nti agenda kukulaakulanya entambula ku mazzi, eggaaliyoomukka n’enguudo kubanga enguudo eziriwo zaayungibwa ku bifo byokka ebirimu eby’obugagga, ebifo ebirala ne birekebwa ebbali Kalembe annyonnyodde nti enteekateeka ye okusinga egenda kwetooloolera ku bantu, kisobozese abantu n’ebitundu okufuna mu bukulembeze bwe. Ono yalaze nti wansi w’omulamwa ogw’okutambulira awamu waakulaba ng’ebyentambula biyamba okutereeza ebyenfuna bya Uganda. Omu ku bawagizi be, Juma Bwambale yategeezezza nti enteekateeka y’okutereeza ebyentambula erina okutwaliramu Boodabooda era bateekebweko amateeka baleme kugobaganyizibwa kubanga nabo mwe baggya eky’okulya. Bwambale yawadde amagezi okukozesa eggaaliyoomukka kikendeeze ku kalippagano k’ebidduka naddala mu kibuga Kampala. Omutuuze w’e Muyenga, Oliver Nakyeyune, yategeezezza nti ebyentambula mu Kampala bisobola okutereezebwa singa wabaawo enteekateeka ennung’amu. Nakyeyune yagambye nti abeesimbyewo balina okulowooza ku kizibu ky’ettaka okulina okukolerwa enkulaakulana kuba ebiseera ebisinga gavumenti yeesanga ng’erina okusaasaanya ssente eziwera okuliyirira bannanyini ttaka. Okusinziira ku mbalirira y’eggwanga eya 2020/2021 ey’obuse 45, obuse 5.8 bwaweebwa Minisitule y’ebyentambula nga bino by’ebitundu 13 ku buli 100.    	https://gambuuze.ug/2020/12/09/kalembe-asuubizza-okutereeza-ebyentambula/
sports	Lwesibawa yesunga kuwangulira Express FC bikopo	Ttiimu ya Express FC yefunze akatale k’abazannyi ku murundi guno nga egula abasambi abawerako esobole okuvuganya obulungi mu Liigi y’eggwanga sizoni ejja. Omusambi Godfrey Lwesibawa Ku Lwokubiri yaguze omusambi Godfrey Lwesibawa, oluvanyuma lw’endagaano ye ne ttiimu ya Tooro United okuggwako. Ono kati awezezza omuwendo gw’abasimbi abaguliddwa ku basambi Mukaaga. Lwesibawa yaliko mu ttiimu eno, ku luno awereddwa endagaano ya myaka 2 okutuuka mu mwaka gwa 2022. Omuwuwuttanyi Lwesibawa yalaze nga bwesunze okuwangulira ttiimu ya Express ebikopo naddala ekya liigi. Lwesibawa tazzeemu kwegatta ku Express kyokka wabula asanze omutendesi Wasswa Bbosa gwaludde nga asambira mu ttiimu ez’enjawulo okuli; SC Villa ne Tooro United. Weyabeerera mu Express mu 2014 ne 2016, Lwesibawa yateeba ggoolo munaana (8) ate nayambako ggoolo endala 25 okunywa. Lwesibawa yeyunze ku basambi ; Cryspus Kusiima , Denis Otim ,Richard Bbosa, Abel Eturude ne Kiragga Mustafa. Sizoni ewedde, Express yamalira mukifo kya Mwenda (9) n’obubonero 31 okuva mu nzannya 25.  	https://gambuuze.ug/2020/08/26/lwesibawa-yesunga-kuwangulira-express-fc-bikopo/
health	RDC Njuki alabudde abajeemera ebiragiro bya Corona	  Bya Rachael Namuli Ntebe Omubaka wa Pulezidenti mu kitundu ky’e Ntebe, Hajji Njuki Mbabali, asisinkanye bassentebe b’eggombolola n’ebyalo n’abawa ebiragiro ebiggya ebirina okugobererwa n’ensonga kwe bagabira ebipapula ebikkiriza abantu okutambula. Mbabali asinzidde wano n’ayongera okulabula abantu abamenya ebiragiro bya Minisitule y’ebyobulamu ne Pulezidenti Museveni ebyateekebwawo okukendeeza ku nsaasaana y’ekirwadde kya Ssennyiga Corona ekizinzeeko eggwanga. Njuki agambye nti ensonga ezimu ezaaleetera Pulezidenti Museveni okuddamu okuteeka eggwanga ku muggalo, be bantu abajeemu nga aba boodabooda abaatikkanga abantu babiri ssaako amabaala agaali gakola nga gakuumibwa abapoliisi. Ono awaddeebiragiro bassentebe ku byalo n’eggombolola, ebbaluwa z’eddwaliro okuziwa abalwadde abo bokka abagenda ku mutendera gwa Health Centre III era ng’ebbaluwa zino zirina kubeera za bwereere, n’alabula okukwata oyo yenna anaggya ku bantu ssente. Mu birala, RDC Njuki alabudde bannannyini mayumba ne balandiroodi bonna obutagezaako kugoba bantu mu mayumba okutuusa ng’ennaku 42 ezaalangirirwa Pulezidenti Yoweriziweddeko kuba abantu bali waka nga n’abakola tebitambula bulungi. Ono era alabudde abakung’aanira ku mizannyo nga; Ludo, Matatu wamu n’abakozesa ebiragalalagala, nti bagenda kukwatibwa bavunaanibwe.      	https://gambuuze.ug/2021/06/30/rdc-njuki-alabudde-abajeemera-ebiragiro-bya-corona/
religion	Omusumba Paul Ssemwogerere alondeddwa ku bwa Ssaabasumba w’essaza ekkulu ery’e Kampala	   Kampala Omusumba w’essaza ly’e Kasana – Luweero, Paul Ssemwogerere alondeddwa Ppaapa Francis XVI ku bwa Ssaabasumba bw’essaza ekkulu ery’e Kampala okudda mu bigere bya Ssaabasumba Cyprian Kizito Lwanga eyafa gyebuvuddeko. Kino kirangiriddwa mu lukiiko lwa bannamawulire olutudde ku Lutikko e Lubaga ku Lwokuna. Oluvannyuma lw’okufa kwa Ssaabasumba Lwanga, Omusumba Ssemwogerere yalondebwa okubeera omukuumi w’essaza lino okutuusa lw’alondeddwa okumuddira mu bigere. Omusumba Ssemwogerere y’ani Paul Ssemwogerere yazaalibwa ngaJune 30, 1956 e Kisubi,ku luguudo oludda e Ntebe. Emisomo yagitandikira ku ssomero lya Kigero Primary School nga tannatwalibwa ku Kisubi Boys. Oluvannyuma yeegatta ku ssomero lya St. Maria Gorreti Senior Secondary School- Katende, gye yamalira ssiniya eyookuna. Mu 1976, Ssemwogerere n’abalala 7 be bayizi abaasooka okusomera mu St. Mbaaga Seminarye Ggaba. Eryatandikibwawo okubangula abasajja mu bwa Faaza. Mu mwaka gwa 1978, Kalidinaali Emmanuel Kiwanuka Nsubuga yaweereza Ssemwogerereku Ssettendekero waSaint Francis de Sales Seminary e Milwaukee, Wisconsin, mu Amerika n’atikkirwa ddiguli y’eddiini mu 1982. Ng’ennaku z’omwezi 21 Novemba, 1981 ono yaweebwa obuseminariyo Ssaabasumba Rembert George Weakland,eyali akulira essaza lya Milwaukee. YafuukaFaaza nga June 3, 1983 e Kampala nga buno bwamuweebwa Kalidinaali Nsubuga. Ono yatandika okuweereza nga Faaza e Kampala okutuusa mu 2008 lwe yalondebwa okubeera Omusumba w’essaza lya Kasana – Luweero. E Luweero, Ssemwogerere yatuuzibwa Ssaabasumba Lwanga eyaliayambibwako Kalidinaali Emmanuel Wamala, Ssaabasumba w’e Sant’Ugo, Paul Tschang In-Nam, Titular Archbishop ow’e Amantian’omubaka wa Ppaapa eyali mu ggwanga ekiseera ekyo.      	https://gambuuze.ug/2021/12/09/omusumba-paul-ssemwogerere-alondeddwa-ku-bwa-ssaabasumba-wessaza-ekkulu-erye-kampala/
politics	Bannabyabufuzi kitundu ku ttemu ly’ebijambiya – Minisita Otafiire	  Minisita w’ensonga z’omunda mu ggwanga, Gen. Kahinda otafiire ategeezezza nti bannabyabufuzi bwe bali ekitundu ku ttemu eriri mu kitundu ky’e Masaka eryakatta abantu abasoba mu 30. Bino Minisita abyogeredde mu kafubo kabaddemu n’ababaka abava mu bitundu bya Buganda wakati nga beetegekera okulambula ebitundu bye Masaka. “Ebiri e Masaka mulimu bannabyabufuzi, mulimu n’abatemu naye nze mpise bannabyabufuzi beenaazeeko ekko. Njagala okutegeeza bannamasaka nti nga gavumenti tukola buli kisoboka okuzza embeera mu nteeko. Siraba muntu munnabyafuzi agenda okwagalwa abantu ng’ayita mu kubatemula.” Minisita Otafiire bw’agambye. Minisita Otafiire abantu abasabye okwenyigiramu bakolagane ne gavumenti kuba obutebenkenvu tebuyawula mu ddiini, kibiina wadde amawanga era buli omu abwetaaga. Wabula bino ababaka babadde nabo mu kafubo babiwakanyizza nga bagamba nti tabawadde nsonga lwaki alowooza nti bannabyabufuzi babirinamu omukono. Omubaka wa Kalungu East, Francis Katabaazi ategeezezza nti singa nabo baba baakutwala buufu gavumenti bw’etutte, bandigambye nti gavumenti y’ebatemula olw’ensonga nti bannabuddu tebaagikombya ku kalulu. Ate Omubaka wa Kakuuto, Geoffrey Lutaaya agamba nti Minisita Otafiire ayogeza bulagajjavu ng’ensonga ne bw’ebeera nnene agitwala nga yaakusaaga wabula n’amusaba obuteeyibaala kuba tannamanya gye kigenda kuggweera. Ssentebe wa Kabondo ka Buganda, Muhammad Muwanga Kivumbi ategeezezza nti Minisita Otafiire bamuwadde amannya g’abantu abamu abali emabega w’ebikolwa bino abali mu bitongole bya gavumenti. “Abaagala omuzannyo ogwo bagutwale ewalala kuba nabo balina gye bava. Bwe twagala okulwanyisa gavumenti tetukola ebyo tusimbawo omu ku ffe n’avuganya nga bwe twakola mu kalulu akawedde.” Omubaka Kivumbi bw’ategeezezza. Ono aweze nti bagenda kukunga abantu mu bitundu byabwe basobole okulwanyise ettemu lino erimazeeko bannamasaka emirembe.         	https://gambuuze.ug/2021/09/03/bannabyabufuzi-kitundu-ku-ttemu-lyebijambiya-minisita-otafiire/
business	Katikkiro Mayiga asabye abalimi okulabirira emmwanyi ng’omwana	 Katikkiro Charles Peter Mayiga atongozza kaweefube w’okulabirira emmwanyi ezibadde zisimbibwa munkola ya Emmwanyi Terimba ey’omwaka gwa 2020 e Bulemeezi mu Luweero. Katikkiro Mayiga yagambye nti, “ Kaweefube ono wakuddabulula emmwanyi, ekintu kyonna bwokikola nga okusimba emmwanyi, olina okuziddaabiriza kubanga oluusi zifuna obulwadde” Oweek. Mayiga yategeezezza nti okulima emmwanyi tekikoma ku kulima bulimi naye n’okufaayo ennyo okuzilabirira. “Batugamba ntino tulina okunyumya n’emmwanyi, tulina okunyumya nazo emboozi. Okunyumya emboozi n’emmwanyi kwe kubeera nga tuzilambula nolaba obuzibu bweziba zifunye.” Katikkiro Mayiga bweyagambye Mayiga yanyonyodde nti ebiseera ebimu emmwanyi zibeera zikuze nga zeetaaga okusalako gulyoke guleete emituunsi emiggya. Kaweefube ono Katikkiro Mayiga yamutongorezza ew’omulimi w’emmwanyi Nathan Kaggwa, ku kyalo Kyevunze mu gombolola ye Butuntumula. Mu ngeri yeemu Katikkiro agguddewo omusomo gw’abalimisa b’emmwanyi mu Buganda.    	https://gambuuze.ug/2020/08/11/4926/
religion	Abakulembeze ba Balokole mu Uganda bakyaliddeko Katikkiro wa Buganda.	 Abakulembeze b’ekibiina Kya National Fellowship Of Born Again Pentecostal Churches in Uganda bakyaliddeko Katikkiro ku Bulange nebabaako byeboogera. Katikkiro Charles Peter Mayiga nga ali n’Abakulembeze ba Balokole nga basoma essaala. Bamwanjulidde enteekateeka zaabwe omuli, okutumbula empisa n’obuntubulamu mu bavubuka, okuwuliziganya ne bannabyabufuzi, (National Dialogue), era bawaddeyo entereeza yabwe ng’abalokole.Katikkiro abeebazizza okujja nebawa enteekateeka yabwe, abasabye okutambulira wamu n’enteekateeka z’obwakabaka.    	https://gambuuze.ug/2019/10/10/abakulembeze-ba-balokole-mu-uganda-bakyaliddeko-katikkiro-wa-buganda/
business	KCCA egenda kubonereza bannyini bizimbe abakkirizza abatembeeyi ku mbalaza zabwe	 Ekitongole kya Kampala Capital City Authority (KCCA)kifulumizza ebiragiro ebikulu musanvu eri bannanyini bizimbe mu Kampala omuli okubisiiga, okubigobako abatembeeyi abakolera ku bbalaza zaabyo. Okusobola okulaba nti bino bituukirira, waliwo engassi eziteekeddwawo omuli n’okuggala ebizimbe bino singa binaasangibwa nga bigaanye okugondera ensonga zino. Ebiragiro bino bifulumiziddwa omubaka wa Pulezidenti mu Kampala, Hudu Hussein leero ku Lwokubiri ku Media Centre mu Kampala. Okusinziira ku Hudu, bino byonna bigendereddwamu okukyusa endabika y’ekibuga Kampala kituukane ku mutindo gw’ebibuga ebirala mu nsi yonna nga Dubai. Mu biragiro bino, Amaduuka, Akeedi, bannyini bizimbe n’abavunaanyizibwa ku bizimbe awamu ne bannyini ttaka balina obuvunaanyizibwa okugoba abatembeeyi ababikolerako nga bakolagana ne poliisi awamu ne KCCA. Hussein agasseeko nti batandise dda okukola ku ky’okuggya abaana abasabiriza ku nguudo era bali mu nteeseganya ku kye balina okukolera ababuulira enjiri ku nguudo kuba abasinga abantu bazze babeemulugunyaako enfunda eziwera. Mu birala, KCCA eyagala bannyini bizimbe bayambeko okugoba enzikiza ku bizimbe n’enguudo za Kampala nga bateeka amataala ne kkamera z’ekika kya CCTV ku bizimbe byabwe okusobola okunyweza eby’okwerinda. Hudu agamba nti amataala bano balina okugateeko nga akabonero ak’okuddiza eri ekibuga ku nsimbi obuwanana ze bayoola okuva mu bapangisa ebizimbe bino era n’alabula ne bannyini bizimbe abatafaayo kubiddaabiriza. Ono alaze ebimu ku bizimbe ebiri mu mbeera embi nga ku bino kuliko; Cham Towers, MTN Towers ne NSSF Towers by’agamba nti byetaagako langi empya bituukane n’omutindo. Mu ngeri yeemu ebizimbe byonna birina okuteekebwako amannya ne nnamba mu bwangu ddala. Ku nsonga ya Boodabooda, Hudu annyonnyodde nti bali mu kwebuuza okulaba engeri gye basobola okubawa obukooti obuliko ennamba z’ekika kya QR era bawandiisibwe okusinziira ku ssiteegi zaabwe era bano bakutendekebwa era abo bokka abanaatuukiriza ebisaanyizo be bagenda okukkiriza okukolera mu Kampala. KCCA yaakwongera okusimba omuddo n’emiti mu kibuga wakati mu nteekateeka y’okulabang’ekibuga kyongera okufaanana obulungi.            	https://gambuuze.ug/2022/02/22/kcca-egenda-kubonereza-bannyini-bizimbe-abakkirizza-abatembeeyi-ku-bizimbe-byabwe/
politics	Salamu Musumba aggyeeyo omusango gweyawaabira Kadaga	  Munnakibiina kya Forum for Democratic Change (FDC), Proscovia Salaamu Musumba, aggyeeyo omusango gweyali yawaaba nga awakanya okulondebwa kw’ eyali Sipiika Rebecca Kadaga ku kubeera omubaka omukyala owa disitulikiti y’e Kamuli mu Palamenti. Musumba yali yaddukira mu kkooti enkulu e Jinja nga alumirizza munnakibiina kya NRM, Rebecca Kadaga okumenya amateeka g’ebyokulonda wakati nga akalulu tekanatuuka neku lunaku lwennyini olw’okulonda. Ono yagattako nti akulira eby’okulonda mu Kamuli awatali kugoberera mateeka yalangirira Kadaga mu bukyamu ekintu ekyali ekikyamu. Kadaga nga kati ye mumyuka wa Ssaabaminisita ow’okusatu era nga ye Minisita avunaanyizibwa ku nsonga z’amawanga ga East Afirika, Musumba yali amulumiriza okutoola ku bululu bwe nabweyongera ekintu ekyamunyagako obuwanguzi bwe. Wetukoledde eggulire lino ng’omusango gukyagenda mu maaso era nga guwulirwa omulamuzi Isa Sserunkuma era nga Musumba alabiddwako ku kkooti eno.        	https://gambuuze.ug/2021/08/18/salamu-musumba-aggyeeyo-omusango-gweyawaabira-kadaga/
health	Poliisi ye Kawempe eggaddwa, Omusibe bamusanze ne COVID-19	  Kawempe Poliisi ye Kawempe eggaddwa oluvanyuma lw’okuzuula omu ku basibe abadde akuumirwa ku poliisi eno okusangibwa n’ekirwadde ki COVID-19. Omwogezi wa poliisi mu Kampala Patrick Onyango Omwogezi wa poliisi mu Kampala Patrick Onyango, yategeezezza nga kino bwebakizudde ku Lwokusatu oluvanyuma lw’okuggalira omulenzi ow’emyaka 15 avunaanibwa omusango gw’okusobya ku mwana ow’emyaka 3. “Oluvanyuma lw’okukola okunoonyereza omulenzi twamututte ku kkooti y’e Nabweru era nasindikibwa mu kkomera lya baana e Naguru. Abatwala ekkomera lino bagaanye okumugatta mu banne nga tetusoose balaga Satifikeeti eziraga nti talina ssennyiga corona. Wano poliisi yamututte okumukebera netukizuula nga alina ekirwadde ki COVID-19,” Onyango bweyanyonyodde. Onyango yagasseeko nti ono mu kaseera kano poliisi ekola enteekateeka okumutwala mu ddwaliro lya Entebbe Grade B asobole okufuna obujjanjabi. Ono yagambye nti abakugu ba Minisitule y’ebyobulamu bamaze edda okuggya Sampolo ku bapoliisi bonna ku poliisi eno, famire zaabwe n’abasibe bonna abali ku poliisi eno. Mu bwangu bakutandika okunoonya abantu abaaliko n’omulenzi ono. “Poliisi ne Baalakisi biggaddwa bisobole okufuuyirwa. Akadde kano tetulina musango gwonna gwetuwandika era tukola ku bigwa bitalaze byokka. Tusaba abantu abaagala okuggulawo emisango okweyambisa poliisi endala ezibarilaanye nga zikolagana butereevu ne poliisi ye Kawempe,” Onyango bweyanyonyodde. Ku Lwokusatu, Minisitule y’ebyobulamu yategeezezza nga bwebazudde abantu abalala 201 nga bakwatiddwa ekirwadde kino mu ggwanga. Kati abantu abalina ekirwadde kino mu Uganda bali 4,101 nga ku bano abasiibuddwa bali 1,876 ate nga 46 bamaze dda okulugulamu obulamu.    	https://gambuuze.ug/2020/09/10/kawempe-eggaddwa-omusibe-bamusanze-ne-covid-19/
politics	Museveni akomezaawo emisanvu ku nguudo Mwasanjala	  Pulezidenti Yoweri Kaguta Museveni azzeemu nalagira ab’ebyokwerinda okuzza emisanvu ku nguudo zi Mwasanjala eziyingira n’okufuluma ebibuga eby’enjawulo wonna okwetoloola eggwanga. Mu mwezi gwa October, Pulezidenti Museveni yalagira emisanvu gyonna egyali giteekeddwa ku kkubo okugibwako oluvannyuma lw’okufuna okwemulugunya okuva mu bannabizineensi, bamusigansimbi n’abasuubuzi ku kasoobo kebasanga mu kkubo nga kava ku misanvu gino. Oluvannyuma lwe myezi ebiri nga ekiragiro kiyise ate Pulezidenti Museveni akkiriza abapoliisi okuzzaawo emisanvu gino. “ Ssaabaduumizi wa poliisi alagidde abakulira ebikwekweto okuvaawo emisanvu. Kino kitandikiddewo era essira tulitadde ku bifo ebisinga okuba eby’obulabe nebyo ebisingamu obubenje,” Omwogezi wa poliisi, Fred Enanga bw’ategeezezza. Okusinziira ku Enanga, emisanvu gino bwegyagyibwao, walabikawo omuwaatwa olwo abazzi b’emisango nebatandika okwegiriisa n’okukusa ebintu omuli n’ebiragalalagala. Ekiragiro kya Ochola kiragira abapoliisi okufuba okulaba nti enguudo zi Mwasanjala ziriko obukuumi era bakozese emisanvu gino okukwata abazzi b’emisango awamu n’abantu abamenya amateeka g’ebidduka. Ono asabye abantu bonna okugondera poliisi era bayimirire singa babeera bakubiddwa omukono kuba abapoliisi baweereddwa ebiragiro okwerwanako singa babeera balumbiddwa. Enanga agamba nti emisanvu gino gigenda kuyambibwako emmotoka za poliisi ennawunyi awamu n’ abasajja babwe abateereddwa ku bulindaala okudduukirira embeera yonna ebeera eguddewo. Afande Enanga akakasizza nti bino byonna babikoze balungamizibwa ekiragiro ky’ omukulembeze w’eggwanga nasaba abantu okukolagana obulungi ne poliisi kuba eriwo kuyambo bo.              	https://gambuuze.ug/2022/12/12/museveni-akomezaawo-emisanvu-ku-nguudo-mwasanjala/
politics	Ng’enda kufufuggaza bamafiya – Ssaabaminisita Nabbanja	  Ssaabaminisita Robinah Nabbanja yeeweze okufufuggaza bamafiya abeesomye okubba ssente z’omuwi w’omusolo. Nabbanja yategeezezza nti ye muntu wa bikolwa era tewali muntu yenna agenda kumutiisatiisa wadde okuyimirira mu kkubo lye wakati ng’aweereza bannayuganda. Bino Nabbanja abyogedde aweza ennaku 100 mu woofiisi bukya alondebwa okubeera Ssaabaminisita w’eggwanga nga zino zaaweze ku Ssande ewedde. “Njagala okubakakasa nti tewali muntu yenna agenda kututiisa. Ekitiiyo nja kukiyita kitiiyo n’ekijiiko nkiyite kijiiko, temusangisa Ssaabaminisita.” Nabbanja bwe yeesomye. Nabbanja yagasseeko nti ye atunuulira ekintu kimu nga ge mazima era mukozi era eyagwanira ekifo kino. Bw’atyo yeebazizza Pulezidenti Museveni olw’okumuteekamu obwesigwa n’amulonda aweereze eggwanga. Ono yategeezezza bannamawulire nti mu nnaku 100 z’abadde mu woofiisi, bwe buba bubonero ku ebyo by’akoze afuna 90 ku 100 kuba ebiragiro bya Mukama we era Pulezidenti abitadde bulungi mu nkola. Mu bimu ku by’atuuseeko, Nabbanja ategeezezza nti akoze omulimu omulungi okuteeka ebiteeso n’ebirowoozo bya gavumenti mu Palamenti era bino abikoledde mu budde. Wabula Nabbanja yeesambye eby’emivuyo gya ssente za COVID-19 n’ategeeza nti ye yakoma ku kimu kya kutondawo kakiiko naye okuteeka mu nkola tegwali mulimu ggwe. Kinajjukirwa nti Palamenti ebadde yaakamala okuzuula nti omuntu eyasookera ddala okufuna ssente za COVID-19 yeefuula omuvuzi wa boodabooda, ekitali kituufu. “Nze nzennyini nze natwala amawulire g’abantu abaali baganyuddwa mu ssente za COVID-19 mu Palamenti era ne nsaba ababaka okunoonyereza balabe oba ssente zaaweereddwa abantu abatuufu.” Nabbanja bwe yannyonnyodde. Ono agamba nti eky’okwekenneenya obutuufu bw’amannya agaafuna ssente tegwali gugwe nga ye kye yakola kwali kulonda linnya mu lukalala olwali lumuweereddwa.           	https://gambuuze.ug/2021/09/27/ngenda-kufufuggaza-bamafiya-ssaabaminisita-nabbanja/
sports	FUFA egobye omutendesi wa Cranes  McKinstry	  Kampala Ekibiina ekitwala omupiira mu Uganda ekya  Federation of Uganda Football Association (FUFA), kigobye omutendesi wa ttiimu y’eggwanga,  Johnathan McKinstry. Okusinziira ku kiwandiiko ekifulumizibwa FUFA, kinnyonnyola nti baatuuse ku nzikiriziganya ne McKinstry okusazaamu endagaano ye gy’abadde atambuddeko emyezi  18 mw’awangulidde emipiira egiwera 12.  Ono we bamukwatidde ku nkoona ng’emipiira 2 ku 3 egizannyiddwa agiwangudde era nga kitegeeza nti alese likodi ya buwanguzi bwa bitundu 67%. Mu mipiira  18 egizannyiddwa, awanguddeko 12, 3 gabadde maliri ate n’akubwa emipiira 3 gyokka. McKinstry  ajja kujjukirwa olw’okuyamba ttiimu ya Cranes n’ewangula  CECAFA Challenge Cup eya 2019, era mu mpaka zino Uganda yawangula emipiira gyonna era nga guno gwali mulundi gwakubiri mu byafaayo. FUFA esiimye McKinstry olw’obukugu bw’atadde mu Uganda Cranes mu kiseera w’abeeredde mu mitambo bya ttiimu eno. Endagaano ya McKinstry ey’emyaka 3, yatandika mu 2019 era ebadde ebulako emyezi 17.  Okumugoba kitegeeza nti FUFA erina okumuliyirira n’obukadde 900 okusinziira ku ndagaano gye baakola.      	https://gambuuze.ug/2021/04/19/fufa-egobye-omutendesi-wa-cranes-mckinstry/
politics	Kkooti Eragidde Gavumenti Yewozeeko ku Kakadde Akatagenda Kulonda	  Kampala Kkooti enkulu etawulula enkayana ewadde gavumenti wiiki bbiri zokka nga etaddemu okwewozaako ku by’okulemesa bannayuganda abakaweza emyaka 18 okulonda. Abamu ku bantu nga beetaba mukulonda      Kino yakikola nga eggalawookuwandiika abantu mu nkalala z’ebyokulonda mu mwezi gwa December wa 2019 ekintu ekibalemesa okwetaba mu kalulu ka 2021 akabindabinda. Omulamuzi Musa Ssekaana ali mu musango guno ogwatwalibwayo bannamateeka ba Network of Public Interest Lawyers nga bakuliddwamu Nagami Gloria Linda yalagidde gavumenti okuteekamu okwewozaako. Bannamateeka bano baagala kkooti elangirire nti ekikolwa ky’okulemesa abavubuka bano okwetaba mukulonda kibajjako eddembe lyabwe eribaweebwa Ssemateeka. Basaba era kkooti elagire ab’akakiiko k’ebyokulonda balindeko okutuusa nga wabulayo emyezi mukaaga (6) okulonda kutuuke balyoke baggalewo kisobozese abavubuka bonna abagenda okuweza emyaka 18 okulonda kubanga ddembe lyabwe. Omusango guno leero gubadde gulina okuwulirwa naye omuwolereza wa gavumenti Mark Muwonge nategeeza nti Ssaabawolereza yagutegedde buyise natasobola kuteekamu kwewozaako ekyawalirizza Omulamuzi Ssekaana okugwongerayo okutuuka nga 14 September.    	https://gambuuze.ug/2020/08/31/kkooti-eragidde-gavumenti-yewozeeko-ku-kakadde-akatagenda-kulonda/
health	Katikkiro Mayiga asabye bannayuganda okwegattira awamu ku nsonga z’ebyobulamu	  Katikkiro Charles Peter Mayiga asabye bannayuganda bonna okubeera obumu naddala ku nsonga z’ebyobulamu kuba zino zibanyigira wamu awatali kusosola era balwane okuzitereeza. Okwogera bino Kamalabyonna Mayiga abadde yeetabye mu nteekateeka y’ okugaba omusaayi ku kisaawe ky’ essomero lya Old Kampala mu Kyaddondo ku Lwokubiri. “Mbasaba tubeeere bumu bwekituuka ku by’obulamu. Tubeere bumu tusoosowaze eby’obulamu, gavumenti nabuli muntu yenna asse eby’obulamu ku mwanjo. Amalwaliro gazimbibwe, gateekebwemu eddagala, ebyuma ebikebera abalwadde, abasawo abamala batendekebwe era basasulwe bulungi,” Katikkiro Mayiga bw’ategeezezza. Owek. Mayiga asabye abantu okumanya nti ebyobulamu tebisosola mu ddiini, ebyobufuzi wadde amawanga kubanga abantu bonna balwala era bafa. Ono asabye amaterekero g’omusaayi gateekebwe mu bitundu ebyenjawulo okwetoloola eggwanga kisobozese okwanguyiza abagwetaaga. Mukuumaddamula Mayiga annyonnyodde nti wadde kaweefube w’okuzza Buganda ku ntikko agenda mu maaso naye tasobola kutuukirira nga abantu ba Beene si balamu bwatyo nasaba abasajja okujjumbira okugaba omusaayi.  Ono yeeyamye okukolagana ne Gavumenti eyawakati nakakasa nti wadde balina bye babanja nga Federo n’ebirala naye ku nsonga z’ ebyobulamu bakusitukiramu balwanire wamu. Okusinziira ku Katikkiro Mayiga abasabye okudduukirira abakyala abagenda okuzaala, ab’ obubenje, abalina Nnalubiri (Sickle Cells) basobole okutaasibwa. Ye Omuteesiteesi omukulu owa Minisitule y’ ebyobulamu, Dr. Diana Atwiine yeebazizza Katikkiro Mayiga olw’ obuteeganya nawaayo kyonna okutumbula embeera z’ abantu si eri Baganda bokka naye n’abalala. Dr. Atwiine asabye abantu obutakoowa kuwaayo kuba buli lukya babeera beetaaga omusaayi kuba tegusobola kuwangaala kusukka myezi 3 kyokka ate tegulina kkolero.  Loodimmeeya wa Kampala Erias Lukwago yeebazizza Beene olw’ enteekateeka eno n’okulengerera ewala bwatyo nasaba gavumenti okuvaayo ekwasizeeko Obwakabaka ku nteekateeka nga zino. Omuloodi Lukwago yennyamidde olw’obubenje obususse okwetoloola ekibuga kuba ku buli mitwalo 10 egyabantu abafuna obubenje mu Kampala, 10 ku bano tebalutonda.  Ono akunze aba booda booda okwettanira enteekateeka eno kuba bebasinga okugwetaaga oluvannyuma lw’okunoonyereza okulaga nti bebasinga okufuna obubenje. Enteekateeka ya leero yeetabiddwamu; Omukubirizi w’Olukiiko lwa Buganda, Owek. Patrick Luwaga Mugumbule; Baminisita, Owek. Noah Kiyimba, Owek. David Kyewalabye Male, Owek. Joseph Kawuki n’abalala. Enteekateeka eno ewagirwa ekitongole ki Kabaka Foundation ne bannamikago okuli; Uganda Red Cross Society , Uganda Blood Transfusion Services , Radio ya CBS FM ne BBS Terefayina.       	https://gambuuze.ug/2023/01/17/katikkiro-mayiga-asabye-bannayuganda-okwegattira-awamu-ku-nsonga-zebyobulamu/
politics	Museveni awolerezza eby’okuzimba enguudo e Congo	 Pulezidenti Yoweri Kaguta Museveni atabukidde abakulembeze abavuddeyo okuvumirira ekya Uganda okuzimba enguudo mu munda mu ggwanga lya Congo. Pulezidenti Museveni ne Tshisekedi  Ono abadde yeetabye mu bikujjuko by’okukuza ameefuga ga Uganda aga 58, agakwatiddwa mu nkola ya ssaayansi. Agambye nti enguudo zino zigenda kusinga kuganyula Uganda. Museveni yeewuunyizza engeri ababaka mu Palamenti gye babadde bawakanyaamu ensonga eno nga bagamba nti ne Uganda nayo erina enguudo embi. “Bwetuba twagala okuzimba enguudo embi ze tulina, twetaaga okusuubuligana ne Congo wamu ne South Sudan, tetugenda ku kyogerako bwogezi. Enguudo zino ze tugenda okuzimba e Congo zaakutuyamba kusuubuligana tufune ssente ezinaakola enguudo zaffe embi.” Museveni bw’agambye. Kino kiddiridde kabbineeti okukkiriza Uganda ezimbe enguudo okuli; oluva e Kasindi okutuuka e Beni nga zino ziwerako kilomita 80.Olugendo olulala lwe lwa Beni-Butembo lwa kkiromita 54 n’olulala oluva e Bunagana e Kisoro okugenda e Goma nga luwerako kkiromita 89. Pulezidenti Museveni era ategeezezza nti tawagira kyakuzza buggya endagaano y’ekitongole kya UMEME ey’emwaka 25, eggwaako mu 2025 kubanga bayitiridde okunyunyuta bannansi. Museveni agasseeko nti kikyamu amakampuni amanene mu ggwanga okukozesa eggaaliyoomukka n’amasannyalaze okufunamu amagoba amangi. Ono annyonnyodde nti olw’okuba abaddukanya UMEME baagala okuwa amagoba agawera eri bannannyini migabo mu kitongole kino. Ono ategeezezza nga bamusigansimbi bwebatunuulira ennyo okukola amagoba era nga baagala mangi si matono nga tebafaayo ku muntu gwe bagaggyako.    	https://gambuuze.ug/2020/10/09/museveni-awolerezza-ebyokuzimba-enguudo-e-congo/
politics	Busiro North: Kkooti egaanye eyavunya owa NUP Paul Nsubuga okwongera ku bujulizi	 Omulamuzi wa kkooti enkulu mu Kampala, Dr. Winfred Nabisinde agaanye okusaba kw’eyavuganya mu kalulu ka Busiro North aka 2021, Edgar Lubadde mwe yali ayagalira okuwaayo obujulizi obupya obwoleka nga munnakibiina kya NUP,Paul Nsubuga bw’atasaanidde kubeera mubaka wa kitundu kino. Kino kiddiridde bannamateeka ba Lubadde okuleeta ensonga empya ezira ng’omubaka omulonde owa Busiro North bwe yajingirira emikono gy’abantu be yakozesa okumusemba, asobole okwesimba ku kifo kino. Bannamateeka bano baategeezezzakkooti nti balina obujulizi obupya omwabadde n’ebbaluwa y’omukugu wa poliisi eyakola okunoonyereza n’akizuula nti emikono gino gyali mijingirire era nga baali baagala kkooti ebakkirize babugatte ku bwe baamala edda okuwa kkooti. Kino kkooti ekigaanye ng’egamba nti ensonga ezibadde zinokoddwayo zibadde zireetawo ensonga empya ezitaali mu mpaaba yaabwe eyasooka. Dr.Nabisinde annyonnyodde nti obudde bw’abadde buweddeyo nga noolwekyo abadde tasobola kukkiriza kusaba kwa bano. Lubadde eyafuna obululu 199 ate Nsubuga n’afuna obululu 21400 ayagala kkooti esazeemu obuwanguzi bwa Nsubuga ng’amulanga okujingirira empapula z’obuyigirize ze yawa akakiiko k’ebyokulonda ng’agenda okwewandiisa. Ono alumirizzanti amannya g’omubaka ono amatuufu ye Mukalazi Peternga mutabani wa Mathias Kibuuka ne Agnes Nabawanuka ab’e Kakooge Ssentema, mu ggombolola y’e Kakiri mu Wakiso so si Paul Nsubuga nga bw’ayagala okulimba ensi.      	https://gambuuze.ug/2021/08/26/busiro-north-kkooti-egaanye-eyavunya-owa-nup-paul-nsubuga-okwongera-ku-bujulizi/
health	FDC ewakkanyizza ssente z’okukebera Corona	  Najjanankumbi Bannakibiina ki Forum for Democratic Change (FDC) bawakkanyizza ssente gavumenti zeyataddewo okusasuza abantu abaagala okubakebera COVID-19 nti tekiraga kufaayo ku bannansi. Omubaka Hassang Fungaroo Amyuka omukunzi w’ekibiina ki FDC Hassan Kaps Fungaroo bino yategeezezza bannamawulire leero ku Mmande wali ku kitebe e Najjanankumbi. Eggulo Minisitule y’ebyobulamu yalangiridde nti, okutandika nga 1 September 2020 buli muntu anaakeberwa ekirwadde ki COVID-19 agenda kusasula emitwalo 24 mu bitaano (240500) zino ze ddoola z’ Amerika 65 buli kwekebeza. Minisitule egamba kino bakikoze okukendeeza ku kazito kebalina mu by’ensimbi kubanga buli lunaku abaagala okubakebera beeyongera. Fungaroo yategeezezza nti zino ssente nyingi nnyo ku bantu naddala mu mbeera eno nga abasinga babadde tebakyakola. “Abantu abeekebeza ssi bebafunamu wabula bakikola lwa bulungi bwa ffenna. Bwaba Museveni asobola okufuna ssente ezigulira ba ssentebe ba NRM obuggaali, lwaki takozesa ezimu ku ssente zino nawaayo okugula ebikozesebwa okukebera ffenna netufunamu,” Bwatyo Fungaroo bweyemulugunyizza. Wabula Minisitule y’ebyobulamu yavuddeyo netangaaza olunaku lw’eggulo nga bwejja okusimala nga ekebera ku bwerere abantu abanaaba basangiddwa n’obubonero bwa COVID-19, ababaddeko n’abalwadde wamu naabo abali ku mwanjo nga abasawo abajjanjaba ekirwadde kino. Mu ngeri yeemu Fungaroo yasinzidde mu lukungaana luno natabukira gavumenti n’ebitongole bye by’okwerinda olw’okulemesa Opozisoni okukuba enkungaana kyokka nga akalulu ka 2021 katuuse. Fungaroo yagambye nti, “Munnaffe Omubaka wa Nakaseke South mu Palamenti Luttamaguzi Ssemakula ali mu komera lwa kumenya biragiro bya COVID-19 naye ate tulina baminisita n’abakungu ba gavumenti abakuba enkungaana n’okuyisa ebivvulu nga tewali abakomako.”    	https://gambuuze.ug/2020/08/31/fdc-ewakkanyizza-ssente-zokukebera-corona/
politics	Bobi Wine alabudde bannakenya ku by’okuggyawo ekkomo ku bisanja	 Pulezidenti w’ekibiina ki National Unity Platform(NUP) Robert Kyagulanyi amanyiddwa nga Bobi Wine asabye bannakenya okwewala okukopa abakulembeze ba Uganda kyebakola nebaggyawo ebisanja mu Ssemateeka. Kino kiddiridde abamu ku ababaka ba Palamenti e Kenya okutandika okutema empenda z’okukola ennongoosereza mu ssemateeka nga baagala okuggyawo ebisanja omuntu byalina okukulembera nga Pulezidenti. Bano nga bakuliddwamu omubaka wa Fafi, Salah Yakuba ng’ono wa kibiina kya Pulezidenti aliko , William Ruto ekya United Democratic Alliance bagamba nti omuziziko guno gulemesa abakulembeze abalungi okweyongerayo. Mu kulabula Kyagulanyi agambye nti essaawa eno bannakenya abamu bayinza okukiraba ng’ekyobulalu naye singa tebatandika kigaanirawo, tebeewunya nga abakulembeze babwe bakitadde mu nkola. “Bannakenya mubeere bulindaala. Mutaase ensi yammwe ku nkola efaanana eya Museveni. Bwatyo ne Museveni bweyatandika wano naggyawo ekkomo ku bisanja awamu n’emyaka. Mutaase Ssemateeka wammwe nga tanafuuka munafu kubalwanirira,” Kyagulanyi bw’ alambuludde. Ennyingo nnamba 142(2) eya Ssemateeka wa Kenya ekugira omuntu yenna okwesimbawo okusukka ebisanja ebibiri nga buli kimu kibeera kibeera kya myaka ettaano. Kati abamu ku babaka bagamba nti ekkomo ku bisanja liveewo bateekewo ekkomo ku myaka egyali gyagyibwawo mu 2004 era gibeere 75. Singa kino kinatuukirira kibeera kitegeeza nti omukulembeze aliko William Ruto ow’emyaka 55 abeera asobola okukulembera kenya ebisanja byonna byayagala okutuuka nga awezezza emyaka 75. Wadde bino biri bityo Kenya yeemu ku nsi ezibadde zitunuuliddwa ennyo mu Africa ku nkulaakulana ya Demokulaasiya olw’engeri gyebabadde bakyuusamu obuyinza              	https://gambuuze.ug/2022/11/08/bobi-wine-alabudde-bannakenya-ku-byokuggyawo-ekkomo-ku-bisanja/
religion	Abalyowa emyoyo basabye Kyagulanyi ayimbulwe	 Bya Musaso Waffe Kampala Bannaddiini abeegattira mu kibiina ekitaba enzikiriza ekya Inter-Religious Council of Uganda (IRCU), basabye gavumenti eyimbule Munnakibiina kya National Unity Platform, Robert Kyagulanyi Ssentamu n’abalala abakwatiddwa olw’okumenya ebiragiro ebitangira Ssennyiga Corona.  Ssentebe w’ekibiina kino, Mufti Sheikh Shaban Ramathan Mubajje, agambye nti Bobi Wine ne Patrick Oboi Amuriat bwe baba nga bazzizza omusango gwonna, batwalibwe mu kkooti ebavunaane era amateeka galekebwe okukola ogwago. Basabye akakiiko k’ebyokulonda wamu n’ebitongole by’ebyokwerinda, okussa ekitiibwa mu ddembe ly’obuntu nga bwe birambikibwa mu Ssemateeka w’eggwanga. Bagamba nti Uganda Police Force nayo yamenye ebiragiro (SOPs) ebya COVID-19 ebiri mu kawayiro aka 21(3) akagamba nti, Poliisi ejja kulumirirwa eggwanga, bajja kukozesa obukugu n’ebirala. Bakubirizza abasirikale okugoberera Ssemateeka wa Yuganda nga bakola emirimu gyabwe era bakozese obwenkanya nga balamula Bannayuganda, nga tebafuddeyo ku kibiina kye bawagira. Bino we bijjidde nga Katikkiro wa Buganda, Charles Peter Mayiga, yaakamala okulabula ebitongole by’ebyokwerinda ku kutulugunya bannansi n’abeesimbyewo ku bifo ebyenjawulo, nga beekwesa mu Ssenyiga Corona, era n’abasaba okussa ekitiibwa mu ddembe ly’obuntu.    	https://gambuuze.ug/2020/11/19/abalyowa-emyoyo-basabye-kyagulanyi-ayimbulwe/
politics	Ab’e Luweero Museveni yabalyamu olukwe – Bobi Wine	  Luweero Alina bbendera y’ekibiina kya National Unity Platform (NUP) mu lutabaalo lw’obwapulezidenti, Robert Kyagulanyi Ssentamu (Bobi Wine), yasabye bannaluweero okukulemberamu okuggyako Pulezidenti Yoweri Kaguta Museveni nga balonda Kyagulanyi mu kalulu ka 2021. Kyagulanyi nga anoonya akalulu mu Luweero ne Nakaseke Kyagulanyi okusaba kuno yakukoledde ku kisaawe ky’e Ngogoro mu Luweero ne ku ssomero lya Kamuli Church of Uganda Primary school e Nakaseke ku Lwokutaano, bwe yabadde anoonya obululu. “Mmwe mutambulira ku malaalo buli kaseera, ebiwundu ebyo tebinnakala tebinnava ku mwoyo, Museveni yali abategeezezza nti ebyo byonna yali ssaddaaka okufuna Uganda empya. Amazima amatuufu singa yali ayogera mazima singa Nakaseke, Luweero ne Bulemeezi, singa ebintundu byanjawulo.” Kyagulanyi bwe yagambye. Kyagulanyi yannyonyodde nti wadde nga Luweero ne Nakaseke be baaleeta gavumenti eno mu buyinza era nga batambulira ku buwanga bw’abafu, naye y’esingamu ekibbattaka ate nga n’abaafiirwa ebyabwe tebayirirwanga ate nga n’enguudo mu kitundu kino mbi nnyo. Omubaka wa Nakaseke South mu Palamenti yategeezeza nti Museveni akolera mu kutya naye n’asaba abantu okubeegattako kubanga eno y’essaawa y’okununula Uganda. Ate ye Allan Mayanja akwatidde aba NUP bbendera ku bubaka bwa Nakaseke Central yalaze nti yonna mu byalo abantu beetegefu okumma Museveni akalulu kubanga abalimbidde ebbanga. Disitulikiti y’e Luweero ne Nakaseke ze zaali entabiro y’olutalo olwaleeta Pulezidenti Museveni mu buyinza wakati wa 1981- 1986, era okuva olwa Pulezidenti Museveni azze awangulira waggulu mu bitundu bino. Mu kalulu akasembyewo aka 2016, Museveni yafuna ebitundu 76.2%, Kizza Besigye’s 21.2 % ku bululu 64,557 obwakubibwa mu Nakaseke yonna. E Luweero Museveni yafuna obululu 71,382 by’ebitundu 55.78 ku 100 ate Besigye n’afuna obululu 53804 ebitundu 41.1 ku buli 100.    	https://gambuuze.ug/2020/11/29/abe-luweero-museveni-yabalyamu-olukwe-bobi-wine/
politics	AKAMYUFU KA NRM: Aka  Muganda wa Museveni ne muwala wa Kuteesa kongezeddwayo	  Ssembabule Muganda wa Museveni, Aine Kaguta Akakiiko k’ebyokulonda mu NRM akakulirwa Dr. Tanga Odoi kalangiridde olwaleero ku Lwokutaano nga bwekayimiriza okulonda kw’ akamyufu mu Mawogola North oluvanyuma lw’obukubagano n’okulwanagana mu bawagizi ba beesimbyewo okweyongera. Mu kalulu kano muwala wa Minisita w’ensonga z’ebweru Sam Kuteesa Shartsi Musherure, ali ku mbiranye ne muganda wa Museveni Godfrey Aine Kaguta Sodo nga buli omu ayagala kukwata bbendera asobole okukiika mu palamenti mu kalulu ka 2021. Mawogola West ke kamyufu ak’okubiri okwongezebwayo mu Ssembabule nga akasoose kabaddi ka Mawogola West akalimu omubaka Joseph Ssekabiito gyali mukuttunka ne Anifa Kawooya. Abawagizi ba babiri bano bazze balwanagana era nga Kawooya alumiziddwa ekintu kyagamba nti Ssekabiito akirinamu omukono. Eggulo ababiri bano bayitiddwa Dr. Tanga Odoi okukakkanya embeera wabula Ssekabiito yalabudde nga bwewaliwo ekkobaane okuyisaawo Kawooya era nalabula okwesimbawo nga omuntu singa tafuna bwenkanya. Ku kifo ky’omubaka we Lwemiyaga, Joy Kabatsi ne Theodore Ssekikubo nabo abawagizi babwe batadde ekitundu ku bunkenke. Embeera eno yewalirizza amyuka Ssaabadduumizi wa poliisi Maj. Gen. Sabiiti Muzeeyi okugumba mukitundu kino okulaba nga aziyiza embeera okusajjuka. Okuyimiriza okulonda kwa Mawogola West, kiddiridde abawagizi mu nkambi ya Musherure ne Kaguta okulwanira mu lukiiko ku kitebe ky’ eggombolola ye Lugusuulu nga buli ludda lulumiriza lunaalwo okwagala okucankalanya enkalala z’abalonzi. Omuwandiisi w’ekibiina Godfrey Katokozi lweyayita enjuyi zonna zikaanye ensonga zamulemerera era abawagizi ba beesimbyewo tebalinda lukiiko kuggwa nebalwanagana oluvanyuma lwa Musherule okutegeeza nga Kaguta bweyatandise edda okwagala okubba akalulu kano. Embeera yatabukira ddala Kaguta bweyatuuka nga olukiiko lugenda mu maaso nalumiriza Omuwandiisi obutamuyita mu luikiiko luno ate nga naye yesimbyewo. Poliisi abawagizi bagisinza amaanyi era tewali kyamanyi kyeyakola olw’okuba abamu ku beesimbyewo baali bakumibwa eggye erikuuma omukulembeze w’eggwanga. Ssentebe w’ekibiina kino e Ssembabule Sam Kuteesa yategeezezza nga efujjo lino bweriva ku Kaguta alemeddwa okunoonya akalulu kanadda kulagira abawagizi be okukola efujjo.    	https://gambuuze.ug/2020/09/04/akamyufu-ka-nrm-aka-muganda-wa-museveni-ne-muwala-wa-kuteesa-kongezeddwayo/
health	Abantu beeyongedde okugula emijoozi gya Kabaka Birthday Run	    Abantu ba Ssaabasajja Kabaka Ronald Muwenda Mutebi, boogedde amaanyi mu nteekateeka y’emisinde gya Kabaka egiddukibwa okujjukira amazaalibwa ge bwe baguze emijoozi kumpi kugimalawo. Leero ku Lwokuna abayizi b’e Kyambogo bazze mu bungi okugula emijoozi gino nga bakulembeddwamu akulira abayizi ku Ssettendekero ono, Mbaziira Jude era ono yeeyamye okukunga bayizi banne okulwanyisa ekirwadde kino e Kyambogo. Obweyamo buno Mbaziira abukoledde mu maaso ga Minisita avunaanyizibwa ku byobulamu mu Buganda, Owek. Dr. Prosperous Nankindu Kavuma era n’abakwasa emijoozi gya mitwalo 60. Owek. Nankindu bano abasabye okumanya nti abavubuka ge maanyi ga Buganda kw’eyimiridde n’abasaba okukola kyonna okwerinda ekirwadde kino era bafube okudduka emisinde gino n’ekigendererwa ekirina kye kigatta ku bulamu bwabwe Amyuka ssentebe wa NRM mu Buganda, Godfrey Kiwanda Ssuubi naye yeetabye mu nteekateeka eno era n’aweraokwegatta ku Ssaabasajja Kabaka okulwanyisa Mukenenya naddala mu Buganda era okuwera kuno akukoledde wano ku BBS Terefayina ng’agula emijoozi. Mu ngeri yeemu n’Omubaka wa Lubaga South, Aloysius Mukasa naye aguze emijoozi era n’asaba abakulembeze bonna abalala yonna gye bali okwettanira ebyobulamu nga bakwasizaako Omutanda era omukwano gwe balina gy’ali baguteeke mu bikolwa. Era n’abazannya omuzannyo gw’ensero aba ‘Federation of Uganda Basketball’ nga bakulembeddwamu Pulezidenti w’ekibiina kino, Nasser Sserunjogi wamu n’eyaliko omubaka wa Mukono South, Johnson Muyanja Ssenyonga nabo baguze emijoozi okwongera okuwagira enteekateeka eno. Aba Kam Property Consultants abagula n’okutunda ettaka nabo baguze emijoozi so nga n’ekitongole ky’Obwakabaka abatereka n’okuwola ensimbi ekya Ssuubi lyo Zambogo SAACObagulidde bannakibiina kyabwe emijoozi nabo basobole okwetaba mu misinde gya amazaalibwa ga Beene. Tutuuseeko e Makindye mu bavubuka era nabo ne bagula emijoozi gyabwe egiwerera ddala era ng’akuliddemu abavubuka bano, Musiri David, agamba nti omulembe Nnyinimu yaguwa bavubuka nga noolwekyo babadde balina okwetaba mu misinde gino butereevu okumalawo nnawookera wa Mukenenya. E Bukomansimbi, omubaka omukyala owaayo Veronica Nanyondo alaze okutya olw’omuwendo gwa baana abawala abafunye embuto nga tebanneetuuka e Bukomansimbi era nga bino abyogeredde mu Town Council y’e Misanvu mu ggombolola y’e Kibinge bw’abadde atwalidde abantu be emijoozi mwe bagenda okuddukira emisinde gy’amazaalibwa ga Ssebuufubwango ku Ssande eno. Amyuka Ppookino owookusatu, Muwalimu Kato Abdallah, agamba nti kyannaku okulaba nga Mukenenya yeegiriisiza mu kitundu kye era n’asaba abantu bonna okujjumbira okwekebeza. Ate okuvaako e Ssingo, Omwami wa Kabaka amulamulirako essaza lye ery’e Ssingo, Mukwenda David Nantajja akwasizza Bishop Tomusange emijoozi gya mitwalo egisoba mu 22 okwetegekera emisinde gya Maasomoogi Ku Ssande eno. Yo mu Busujju, Omubakaomukyala Joyce Bagala agulidde bakansala bonna emijoozi nga gino gimukwasiddwa omwami w’essaza lino, Kasujju Mark Jjingo Byekwaso Kaberenge. Okugula n’okutonda emijoozi kukyagendera ddala mu maaso nga BBS Terefayina eri wamu ne bannamikago okuli Leediyo ya CBS, Airtel, UNAIDS, Majestic brands, DFCU bank n’abalala.      	https://gambuuze.ug/2021/11/25/abantu-beeyongedde-okugula-emijoozi-gya-kabaka-birthday-run/
health	Beene awadde ab’e Katabi obujjanjabi ku bwereere	  Bya Racheal Namuli Busiro – Wakiso Abantu ab’enjawulo mu ggombolola y’e Katabi mu disitulikiti y’e Wakiso babukeerezza nkokola okufuna obujjanjabi obw’obwerere nga egimu ku mikolo egikulembeddemu amazaalibwa ga Beene mu nkola etuumiddwa ekyoto. Ku byoto bino ebiyindidde mu ggombolola ez’enjawulo, abantu basomeseddwa ku ndwadde ya Mukenenya n’engeri ez’enjawulo mwe basobola okugyekuuma. Akiikiridde Minisita w’eby’obulamu, Dr. Prosperous Nankindu Kavuma ku mukolo guno, Kiwuka Viola ategeezezza nti obulwadde bwa Siriimu bwegirisiriza nnyo mu bitundu bya Buganda nga noolwekyo abantu bonna balina okusitukiramu okubulwanyisa. Ono alaze okutya olw’okuba nti ekirwadde kino kisinga mu baana bawala, abavubi ne banneekolera gyange bw’atyo n’asaba abaami okulowooza ennyo ku bulamu bw’abaana abawala bweba basazeewo okwetaba mu bikolwa by’omukwano. Omwami wa Kabaka owoomuluka gw’e Nalugala nga ye  Ssaabaddu  Tonny Bukenya asinzidde wano n’akalaatira abavubuka obutakebeza maaso na kutebereza wabula bajjumbire okwekebeza wamu n’okukozesa obupiira obugabiddwa. Ono abasabye n’okusoosowaza olulimi Oluganda nti kubanga abavubuka bagenda balutyoboola ate nga lyeggwanga eryenkya, ekintu ekiteeka ebiseera bya Buganda ebijja mu katyabaga.      	https://gambuuze.ug/2021/04/10/beene-awadde-abe-katabi-obujjanjabi-ku-bwereere/
politics	FDC etabukidde  Museveni ku by’okuddamu n’alonda Byabashaija okukulira makomero	 Ekibiina kya Forum forDemocratic Change (FDC) kitabukidde Pulezidenti Yoweri Museveni olw’okuddamu n’alondaDr. Johnson Byabashaija ng’akulira amakomera mu ggwanga. Kino kiddiridde Byabashaija okulondebwa ku kontulakiti ya myaka ebiri ku nkomerero ya wiiki ewedde. Bwe yabadde ayogerako ne bannamawulire mu lukung’aana lwabwe olwa buli wiiki, omwogezi wa FDC, Ibrahim Ssemjju Nganda yagambye nti kino kikyamu era n’asaba Palamenti ereme kusunsula mukulu ono kuba akuze mu myaka. “Byabashaijaakuze era asussa emyaka 60 era tasaana kukulira makomera wadde okuweereza mu kitongole ekyo. Okulondebwa kwe kuli mu bukyamu.” Ssemujju bwe yagambye. Okusinziira ku Ssemujju , Pulezidenti Museveni amanyi kimu kya ‘kufiira mu buyinza’ era endowooza emu yeetaaga kukysa bweriba eggwanga lyakutambula. “Eno y’ensonga lwakiyaleka (Museveni)yaleka Emmaneul Tumusiime Mutebile okusigala mu woofiisi ng’emyaka gigenze naye ku Byabashaija tetugenda kukkiriza. Mujjukira Museveni yali agaanye ne Benjamin Odoki okulekulira nga Ssaabalamuzi.” Ssemujju bwe yagasseeko. FDC esabye Palamenti okukola omulimu gwayo ejjukize Pulezidenti Museveni nti Byabashaija tagwanira kubeera mu woofiisi eno kuba yasussa dda emyaka egiragirwa. Etteeka erifuga abakozi ba gavumenti erya ‘Uganda Public Service Standing Orders (2010)’ likugira omuntu yenna awezezza emyaka 60 omuntu aba asigaza omukisa gumu gwakuweereza ku kontulakiti era ebbanga linaabeera lya myaka ebiri. Mu mwaka 2020, Pulezidenti Museveni yalonda Dr. Byabashaija okuddamu okuweereza mu kifo kye kimu okumala emyaka ebiri egyaweddeko ne kiwaliriza Pulezidenti Museveni okuddamu okumulonda. Gye buvuddeko Pulezidenti Museveni yasiimaDr. Byabashaija olw’okukyusa ekifaananyi ky’amakomera ekiraze nti ebintu erudda eyo bitambula bulungi. Dr. Byabashaija, yeegatta ku kitongole ky’amakomera mu1983n’afuukaagakulira mu2005, era emabegako yategeeza nti tannakakasa nti omulembe omupya ogw’emyaka gya 90 gusobola okutambuza obulungi ebintu n’alaga nti yeetaagayo emyaka ebiri okubateekateeka.      	https://gambuuze.ug/2022/02/01/fdc-etabukidde-museveni-ku-byokuddamu-nalonda-byabashaija-okukulira-makomero/
sports	Beene asiimye okuggulawo empaka z’Ebika, Buganda etaddemu obukadde 130	    Katikkiro wa Buganda, Charles Peter Mayiga ategeezezza nti Nnyinimu Ssaabasajja Kabaka Ronald Muwenda Mutebi II asiimye okulabikako eri Obuganda nga aggulawo empaka z’Ebika bya Baganda e Luweero mu Bulemeezi. Bino Katikkiro Mayiga abyanjulidde bannamawulire e Bulange e Mmengo ku Lwokubiri bw’abadde atongoza empaka z’Ebika ez’omwaka guno nasaba buli kika okuzeetabamu kuba enteekateeka bagitaddemu obukadde obuwera 130.. “Engabo egenda okulwanira okutandika nga June 11, omwaka guno e Kasana Luweero mu Bulemeezi. Nina essanyu lingi nnyo okulangirira nti emipiira gy’ebika 2022 ngitongozza era ekika eky’Engo kyekigenda okuggulawo n’Embwa,” Owek. Mayiga bw’agambye,” Katikkiro Mayiga bw’annyonnyodde. Okusinziira ku bululu obwakwatiddwa bazzukulu ba Muteesaasira ab’Engo bebagenda okuggulawo naba Mutasingwa ab’eddira Embwa e Luweero mu Bulemeezi nga July 11, 2022.  Kinajjukirwa nti emyaka giweze 68 ng’emapaka zino zikuumakuma Abaganda nokutumbula ebitone wabula emyaka 2 egiyise, tezasobola kubaawo olw’ekirwadde kya COVID-19 Owek. Mayiga asabye ebika eby’enjawulo okujjumbira emipiira gino baleme kulinda kumanyagana mu nnyimbe n’Okwanjula. Minisita avunanyizibwa ku by’emizannyo mu Buganda Owek. Henry Kiberu Ssekabembe ategeezezza nti ekiriwo Kati kiraga obukulu bw’ebika nasaba buli omu akwatibwako akole omulimu gwe kiyitimuse omutindo n’okukuuma ekitiibwa ky’empaka zino. Ye Omukubiriza w’Olukiiko lw’Abataka, Nnamwama Augustine Kizito Mutumba ebazizza nnyo abo bonna abaliko byebakoze okukuuma emipiira gino nasaba Ebika eby’enjawulo okuvaayo babugirize Omutanda ku lunaku olwo. Engabo eyawakanirwa mu kiseera kino eri mu mikono gy’Ekika ky’ Olugave kyekibadde nayo era ekomezeddwawo nekwasibwa Kamalabyonna nga akabonero akeetegekera olutabaalo oluggya. Omukolo guno gwetabiddwako Minisita omubeezi ow’ebyobulimi Owek. Amis Kakomo, bajjajja abakulu bebika, abaami b’ Amasaza n’abantu abalala.     	https://gambuuze.ug/2022/05/31/beene-asiimye-okuggulawo-empaka-zebika-buganda-etaddemu-obukadde-130/
politics	Federo tetegeeza byabufuzi byokka –  Katikkiro Kaawaase	  Oweek. Kaawaase ne boodi ya Emmwaanyi Terimba eyatongozeddwa   Omumyuka Asooka owa Katikkiro wa Buganda Owek Prof. Twaha Kigongo Kaawaase, ategeezezza nti abantu abamu balowooza nti mukusaba Federo Buganda eyagala bukulembeze n’obufuzi  ekintu ekitali kituufu. “Mu Federo twagala okukola ebintu ebinayganyula omuntu wa bulijjo ate nga ffe tubirondoola kubanga tuli kumpi nnyo n’omuntu wa bulijjo,” Oweek. Kaawaase bweyanyonyodde.   Bino Oweek. Kaawaase yabyogeredde  ku Bulange e Mmengo ku mukolo gw’okutongoza  boodi ya ‘Emmwaanyi Terimba ku Lwokubiri lwa wiiki eno.  Kaawaase yasabye ebitundu eby’enjawulo birekebwe okukola ku nsonga zaabyo  era nakakasa nga Buganda bwetajja kugenda ku ntikko okujjako nga etambulidde wamu n’abantu baayo nga ekyusa eby’enfuna byabwe n’okubaggya mu bwavu. Oweek. Kaawaase ne Ssentebe wa boodi  Dan Damulira Mukwogera kwe,  Minisita w’ettaka, obulimi n’obutondebwensi Owek Hajjat Mariam Mayanja Nkalubo, yakigumizza nga bwebalina eddimu okulaba nga basitula eby’enfuna by’abantu nga bayita mukulima emmwaanyi era nga y’ensonga lwaki abakugu baleeteddwa. Ate ye Minisita omubeezi ow’ebyobulimi Owek Hajji Amis Kakomo, yategeezezza nga Ssaabasajja Kabaka bwayagala abantu  be okudda ku mirimu ginnansangwa nga muno mwemuli n’okulima emmwaanyi. “Obuganda buyiriddwamu endokwa z’emmwaanyi obukadde 10 nga zibaliriddwamu obuwumbi 4 n’ekitundu, abantu ba Buganda basomeseddwa okulima emmwanyi okuva ku kuziteeka mu kinnya okutuuka lwezigenda ku katale,” Minisita Kakomo bweyagasseeko. Kakomo yalaze nga ebitundu  ebirima emmwaanyi mu Buganda bwebyeyongedde nga kino kyonna kivudde ku kaweefube wa Mmwanyi Terimba. Ono yanyonyodde nga Buganda bweyawandiisa kkampuni egula emmwaanyi okusobola okutaasa abalimi ku kubabadondola wamu n’okulaba nga eyambako okusitula  omutindo gwazo Abakugu abalondeddwa okutuula ku boodi eno kuliko; Mw. Dan Damulira nga ye Ssentebe, Dr. Ssebaggala Godfrey Lusiba mumyuka wa ssentebe, ate nga ku bammemba ye; Muky. Remmie Kisakye, Muky. Harriet Nsubuga Mpanga, Mw. Fred Luzinda Mukasa ne Mw. Isaac Ssambwa Kakyama. Ssentebe wa boodi eno Dan Damulira, yeebazizza olwa Beene okumuwa obukulu buno era neyeyama ku lwa banne okutuukirizza obuvunanyizibwa buno kubanga okuva edda mu Buganda nga emmwanyi yeesomesa abaana. Damulira yanyonyodde nga Buganda bweri ekimu ku bitundu ebisinga okuvaamu emmwanyi mu ggwanga era nasuubizza omulimu guno okugutambuliza ku bwenkanya n’okulaba nga abalimi bafuna ekisaanidde.    	https://gambuuze.ug/2020/08/18/federo-tetegeeza-byabufuzi-byokka-katikkiro-kaawaase/
politics	Ab’oluganda lwa bakwatiddwa mu kwelakaasa , baagala poliisi ebayimbule	  Kampala Ab’enganda z’abamu ku bantu abaakwatiddwa mu kwekalakaasa okwabalukawo oluvannyuma lw’okukwata Munnakibiina kya NUP, Robert Kyagulanyi Ssentamu (Bobi Wine), batabukidde poliisi ne basaba eyimbule abantu baayo kubanga ebaggalidde okusukka essaawa 48 eziragirwa mu mateeka. Abamu ku bantu mu Kampala nga beekalaakasa oluvannyuma lw’okukwata Kyagulanyi Ku bano kuliko abooluganda lw’omusuubuzi mu katale k’ewa Kisekka John Ddamulira, ng’ono aggaliddwa ennaku eziwera kati. Ddamulira awamu n’abalala baakwatibwa ku bigambibwa nti beetaba mu kwekalakaasa okwaliwo wiiki ewedde era ng’ono ne banne balumirizza poliisi okubatulugunya nga bali mu buduukulu bwayo. Abamu ku bakwatibwa ne Ddamulira bayimbuddwa bagmba nti baakubwa bubi nnyo ab’ebyokwerinda era nga n’ebimu ku bintu byabwe byatwalibwa. Omu ku bano alumiriza nti yalina ssente ze yalina okusuubulamu ab’ebyokwerinda we bayingirira mu dduuka lya Ddamulira ne babatwala ku Lwomukaaga. Wabula bwe yabadde ayogerako n’omukutu gwa Daily Monitor, Omwogezi wa poliisi mu Kampala n’emirilaano, Patrick Onyango, yagambye nti kituufu baliko abantu abawerako abakwatibwa omuli ne Ddamulira olw’okwetaba mu kwekalaakasa naye n’awakanya eky’okubatulugunya. “Tetulina gwe twatulugunyiza. Ng’ekitongole tetukkirizibwa kukozesa kutulugunya kuggya mawulire oba bujulizi mu muntu,” Onyango bwe yategeezezza olupapula lwa Monitor. Omwogezi wa Uganda Police Force CP Fred Enanga, avuddeyo n’ategeeza nti okwekalakaasa okwaliwo mwafiiramu abantu 45 nga ku bano 39 baali basajja n’abakyala 6 nga bali wakati w’emyaka 25-40. Emirambo 42 gye gyatwaliddwa, ng’esatu gikyabuliddwako bannyini gyo.    	https://gambuuze.ug/2020/11/23/aboluganda-lwa-bakwatiddwa-mu-kwelakaasa-baagala-poliisi-ebayimbule/
politics	Aba NUP abaalondebwa mu Mukono babanguddwa	  Bya Jesse  Lwanga Mukono Bannabyabufuzi abaawangulira akalulu ku kkaadi ya ‘National Unity Platform (NUP),’ bakung’aanidde mu Mukono ne babangulwa ku ngeri gye bagenda okutambuzaamu emirimu, okusobola okutuusa obuweereza ku bantu. Bano balagiddwa engeri gye basobola okukolera abantu ate nga banywerera ku miramwa gy’ekibiina kyabwe ekya NUP. Bano bakung’aanidde ku kyalo  Nakabago ekisangibwa mu kibuga ky’e Mukono, okulaba engeri gye bagenda okugabanamu ebifo, okusobola okutuusa empeereza ku bannamukono. Kinajjukirwa nti ebifo ebisinga obungi mu Mukono byawangulwa aba NUP era bwekityo ekibuga kino ekimaze ebbanga nga kiri mu mikono gya Democratic Party (DP), ne kidda mu gya NUP. Akulira NUP e Mukono,  Betty Nambooze Bakireke, abalabudde nti wadde akalulu baakawangula era nga n’abamu baatandise dda okulwanira ebifo mu kkanso, balina okukimanya nti ng’eggwanga tukyali mu busibe era ekigendererwa ekinene kya kutwala ntebe ya bwapulezidenti. Wano abamu ku beegwanyiza ekifo kya Sipiika wa kkanso y’e Mukono, beesowoddeyo era ne baweebwa ekirayiro kye baakubye wamu n’okussaako omukono, okukakasa nti tebagenda kuva ku musingi gwa kibiina singa omu ku bo akiwangula. Mu kiseera kino abavuganya bali bataano era ku bano kuliko; Vincent Lubwama, Augustine Romeo, Nakaddu Dorah, Bazanye Rogers ne Saul Nakibenge. Obwedda bano buli omu ayogerako eri olukiiko luno era n’alaga bwe yeetegese okutambuzaamu emirimu gya kkanso singa banaaba bawangudde.      	https://gambuuze.ug/2021/05/03/aba-nup-abaalondebwa-mu-mukono-babanguddwa/
politics	Tewali asobola kutuggyako bifo byaffe bya Nnono – Owek Kyewalabye	 Minisita w’ebyobuwangwa n’olulimi, Owek. David Kyewalabye Male, ategeezezza nti kikafuuwe Buganda okukkiriza abantu abeesenza ku ttaka ly’ebifo by’ebyobuwangwa n’ebika okutandika okuligabanyizaako Buganda. Omutaka Muyige nga aliko byalaga Minisita Kyewalabye “Abatali bantu baffe wano okusalawo okuba nga be. bafung’amye era be bakuuma ebifo byaffe eby’ebyobuwangwa babitugabanyizeeko, ekyo ng’Obwakabaka tetujja kukkiriza,” Owek. Kyewalabye bw’agambye. Owek. Kyewalabye yakadde ku Lwokubiri okulambula embuga y’Omutaka Muyige akulira ekika ky’Ekibe e Wantaayi mu Kyaggwe, bw’atyo bweyalidde mu ttama oluvannyuma lw’okusanga nga waliwo abagisibyeko ekikomera. Ono annyonnyodde nti beetegefu okulwanirira ebifo bino okutuusa ng’embeera eteredde. Kyewalabye alambuludde nti mu ngeri ey’okutwala ebifo bino, kabonero kankukunala akalaga nti omulabe ayagala okusaanyaawo Buganda atandikidde waka. Minisita Kyewalabye nga bamulambuza ettaka ly’ Ekibe Minisita Kyewalabye yennyamidde okulaba ng’Omutaka akulira ekika ky’Ekibe mu kadde kano talina w’ayita kutuuka wuwe nga n’ekifo we bamuteerako ng’alya obukulu, abatwala ettaka lino baasendawo. Ono yabagumizza nga bwe bagenda okulwana olutalo luno mu bukkakkamu basobole okuluggusa nga bakwataganidde wamu n’ekitongole kya Buganda Land Board. Ssenkulu wa Buganda Land Board, Simon Kaboggoza, yategeezezza nti wabaddewo enkola etyoboola ettaka ly’ebika naye kati baasazeewo okukwatatagana n’abakulu b’ebika okusobola okutaasa ettaka wonna mu Buganda. Kaboggoza agambye nti singa abeesenza ku ttaka lino banaalemwa okuleeta obukakafu ku ttaka lino, ensonga bagenda kuzitwala mu kkooti.Omutaka w’ekika ky’ Ekibe, Muyige Sulaiman Kinaalwa, yalaze obweraliikirivu ku butaka bw’ebika obwenjawulo obusaanyeewo era ng’ensonga eno yagiroopa Embuga. Yasabye Obwakabaka okufaayo okukuuma Obutaka bw’ebika era n’obwo obutakyalina butaka buzzibwewo kubanga Buganda enywera bika era nga tesobola kutuuka ku ntikko ng’ebika abatamanyang’amba babiwambye. Omutaka Kinaalwa yannyonnyodde ng’ekkubo erimutuusa ku butaka bwe lyazibibwa era nga waliwo n’olukomera olwateekebwawo okumulemesa okutuuka ku butaka buno era nga abalisengako basiiba bamulabula okulyesonyiwa.   	https://gambuuze.ug/2020/10/14/tewali-muntu-asobola-kutuggyako-bifo-byaffe-ebyennono-owek-kyewalabye/
health	Obwakabaka bulambise kubirina okugobererwa okwewala Coronavirus mu maka	Minisita wa Ssaabasajja Kabaka akola ku nsonga z’eby’obulamu Oweek. Dr Prosperous Nankindu Kavuma afulumizza ensonga mwenda abazadde zebalina okussaako ennyo omulaka ng’abaana baabwe bali ewaka okusobola okwewala okusaasanya akawuka ka Coronavirus akali mu kutabaala amawanga. Ku lw’okusatu, omukelembeze w’eggwanga Yoweri Kaguta Museveni yalagira amasomero gonna okuggalawo gasindike abayizi ewaabwe okubatangira okufunira akawuka ku ssomero. Olwaleero, minisita Nankindu ategeezezza nti kisaanidde abazadde okumanya butya bwebayinza okukuumira abaana ewaka nga tebafunye kawuka kano. “Abaana n’abazadde balina okukimanya nti luno ssi luwummula lwa bulijjo. N’olwekyo, tetubasuubira kugenda mu kookingi oba okugenda okusoma kwonna. Tubaagala nga bali waka okusobola okwerinda obulwadde buno,” Nankindu bwagambye. Asabye abaana okukomya okwenjeera mu bibuga nga bali ewaka kubanga kino kiyinza okuvaako okusaasanya akawuka. Zino wammanga z’ensonga omwenda. Abaana tebalina kugenda mu kookingiAbaana tebalina kwenjeeraTwagala abaana basomesebwe era baweebwe obutambi obukwata ku COVID-19 kubanga abamu babadde mu masomero nga tebabigoberera. Twagala bamanye okwekuuma ng’abategedde bukwata butya. Twagala okumalirawo ddala okukyala kw’abaana nab’okukyaza eka. Baleme kugenda mu katale era okugula ebintu kukolebwe omuntu omu eyeekakasa kyateekeddwa okukola ngali mu bantu abangi. Nebwebakomawo ewaka banaabe mu ngalo nga tebannaba kuyingira kwetabula mu bantu ba mu maka ago.Abaana benyigire nnyo mu kuyonja awaka basobole okumanya omugaso gw’okukuuma awaka nga wayonjoBuli muntu ayingira oba afuluma awaka tukimanye nti asobola okuleeta akawuka. Twagala okukubiriza Obuganda fenna ewaka tuteekewo amateeka ag’enjawulo n’okwekuuma era ebikozesebwa biteekebwe ku mulyango ne ku geeti zaffe nga wewali akadomola akalimu amazzi n’essabbuni buli ayingira anaabe mu ngalo.Twongere ku bukambwe ku nkyaaza y’abagenyi . Abaganda tulina engombo egamba nti mu nnyumba temuli kkubo. Tusaba enjogera eno tugikyuseemu nti mu nnyumba mulimu ekkubo. Sibuli muntu nti ajja kukyama mbu azze ku kubuzaako.Tukuuume ebisenge by’abaana baffe ng’amadirisa n’enzijji biggule. Twagala empewo eyingire ate nga efuluma. Kino kikulu kubanga abaana abamu bato era twagala abakulu babayambeko.Abasobola okukendeeza ku bungi bw’abantu abali ewaka . Abakozi abasobola okudda ewaabwe bagirenga baddayo tusobola okukendeeza ku bungi bw’abantu mukifo ekimu.   	https://gambuuze.ug/2020/03/20/obwakabaka-bulambise-kubirina-okugobererwa-okwewala-coronavirus-mu-maka/
health	Sipiika Kadaga  asabye abantu okwekebeza Kkookolo	 Sipiika wa Palamenti Rebecca Alitwala Kadaga asabye bannayuganda okwongera okwekebeza ekirwadde ki Kkansa kibayambe okutandika eddagala nga obudde bukyali. Kadaga yagambye nti, “Mu mwezi gwa March omwaka guno tewali yalowooza nti kijja kuba kimenya mateeka okukungaana nemudduka naye ekyokubanga emisinde gino egya Virtual Rotary Cancer Run giddukiddwa mu ngeri eno kabonero ka buwanguzi.”  Okwogera bino Kadaga abadde Muyenga leero ku Ssande nga asimbula emisinde gya Rotary Cancer Run egy’omwaka gwa 2020.Kadaga yasiimye abavugirizi aba Centenary Bank nategeeza nga ekisigadd kwekulaba nga abantu basobola okwekebeza wansi mu byalo nebasobola okutandika obujjanjabi nga bukyali. Ate yye Kamalabyonna Charles Peter Mayiga nga ono yagiddukidde mu Butikkiro yagambye nti, mu emisinde gino aba Rotary baluubirira okulaba nga bamanyisa abantu endwadde eno, okukungaanya ssente okuzimba bbanka oluvanyuma lwokumaliriza waadi wamu n’okutumbula eby’obulamu mu ggwanga  Mayiga yagambye nti, ” Mu kaweefube ono yenna waadi n’empuku (Banker) n’ekyuma twongerera mu buwumbi 18.5 era beetema okutuuka mu mwaka gwa 2025 nga omulimu guwedde. Woodi yazimbibwa nga kati balinawo obuwumbi 2.5 ssente zikyetaagibwa naye tubatendereza kubanga bamalirivu” Katikkiro Mayiga yasabye abantu okubakwasizzaako kubanga ssente ezikyetaagibwa nnyingi.  Ate yye akulira Rotary mu Uganda ne Tanzania Rosetti Nabbumba Nayenga, yagambye nti kati kkookolo weyatuuka yafuuka kitundu ku ffe naye nasuubizza nti bakola buli kimu okulaba nga afuuka ekimu ku byayita. Emisinde gino Mubunabyalo ku murundi guno giddukiddwa mu ngeri ya Sayansi era nga okujjako abantu abatono ababadde e Muyenga awabadde emikolo emikulu abalala baddukidde mu maka gabwe wamu n’ebitundu ebyenjawulo olwo nebeyunga butereevu ku mutimbagano gwa ZOOM  	https://gambuuze.ug/2020/08/30/sipiika-kadaga-asabye-abantu-okwekebeza-kkookolo/
religion	Okufa kwa Ssaabasumba Lwanga ddibu ddene eri Buganda – Katikkiro Mayiga	 Katikkiro wa Buganda, Charles Peter Mayiga, akungubagidde Ssaabasumba w’essaza ekkulu ery’e Kampala, Dr. Cyprian Kizito Lwanga, eyasangiddwa ng’afiiridde mu maka ge enkya ya leero.Owek. Mayiga asinzidde mu maka ge e Lweza ku leero Lwomukaaga n’agamba nti Ssaabasumba abadde ayagala nnyo ekika kye ne Kabaka we. Katikkiro Mayiga nga ayogerako eri Obuganda gyebuvuddeko. Ekif: Bamulanzeki “Mbadde mpuliziganya naye ku nsonga enkulu ez’Obwakabaka bwa Buganda naye era tubadde twogerezeganya nnyo ku nsonga ezikwata ku Uganda eyaawamu. Kale kufiirwa ku nnene nnyo.” Katikkiro Mayiga bw’agambye. Mayiga ategeezezza nti by’akoze abikoze naddala mu ssaza ekkulu ery’e Kampala naye akabonero akalabika kwe kukyusa ekifaananyi kya Namugongo n’amutuusa ku ddaala ly’ ensi yonna.Katikkiro Mayiga ayogedde ku Ssaabasumba ng’omuntu abadde omumalirivu era ayagala ennyo Kabaka we n’ekika kye eky’emmamba. “Nzijjukira ab’Emmamba lwe baasooka okutongoza SACCO yaabwe era Ssaabasumba yaliwo nnyo, omukolo twagukolera awo ku Pope II. Kiwa nnyo essuubi abakulembeze b’eddiini bwe balaga nti bategeera ensonga z’obuwangwa n’eddiini.” Katikkiro Mayiga bw’annyonnyodde. Owek. Mayiga akkaatirizza nti Ssaabasumba Lwanga abadde teyeekweka ku nsonga z’Obwakabaka era ng’ajjukiza gavumenti egabane obuyinza mu nkola ya Federo kireetewo obwenkanya eri ebitundu ebyenjawulo.“Abadde yeenyumiriza nnyo mu Ssekabaka Muteesa I, Ssekabaka Muteesa I ye yayita Abamisane, oyinza n’okugamba nti Uganda nga bw’ogiraba olwaleero etandikira ku Ssekabaka I.” Owek. Mayiga bw’annyonnyodde. Okusinziira ku Katikkiro Mayiga, Ssaabasumba Lwanga abadde yatandika ekkadiyizo ly’Eklezia n’alibbulamu erinnya lya Ssekabaka I okulaga okusiima kwe eri Obwakabaka mu kuleeta kuno eddiini.Owek. Mayiga agasseeko nti Ssaabasumba abadde alina enteekateeka ey’okutambula n’ebitongole bya Buganda nga BUCADEF okuyamba okukulaakulanya abantu n’okubagobako obwavu kuba abadde akubiriza abantu okwegayirira Katonda nga bwe bakola.Katikkiro Mayiga asaasidde Obuganda, Eklezia n’abenganda, olw’okufa kwa Ssaabasumba. Asaba Omukama Katonda abagumye.   	https://gambuuze.ug/2021/04/03/okufa-kwa-ssaabasumba-ddibu-ddene-eri-buganda-katikkiro-mayiga/
health	Ab’Ensuma basomesezza abantu ku Mukenenya	 Bya Jesse Lwanga Kyaggwe Abeekika ky’e Nsuma nga bakulembedwamu Katikiro waabwe, Peter Magoba Kayima n’abakungu ab’enjawulo  okuli n’Omulangira Mathew Balagira kibondwe, batandise okusomesa abantu ku kirwadde kya Mukenenya okulaba nga kiggwaawo mu ggwanga.  Bano omusomo ogusoose baagukubye ku Destiny Primary School ku kyalo  kigombya Mukono era nga gwetabidwamu abaana, abakadde wamu n’abavubuka era nga guno gugendereddwamu okubangula abantu mu ggwanga lyonna engeri gye bayinza okwewala ekirwadde kino. Okusinziira ku Katikkiro w’ekika ky’Ensuma, Magoba Peter Kayima, agamba nti bagenze bafuna emisomo egy’enjawulo ne babangulwa ku kulwanyisa ekirwadde kya Mukenenya. Okusinziira ku bakulu b’ebyobulamu balina kaweefube okulaba nti omwaka gwa 2030 we gunaatuukira ekirwadde kya Mukenenya kijja kuba kifuuse lufumo. Magoba akubirizza abantu okwettanira  obuuma omuntu bw’asobola okukozesa okukebera akawuka ka Mukenenya wonna w’abeera ali.  Asabye abantu abasangibwa n’akawuka okwewala okukasiiga abalala kiyambe okukendeeza ku muwendo gw’abakwatibwa. Bo abatuuze abeetabye mu musomo guno  baliko bye bannyonnyodde era nga bangi ku bo basimye Ssaabasajja okulengerera ewala nazza ebyobulamu ku mutendera ogusookerwako. Omulangira we kika kye Nsuma Mathiew Balagira kibondwe nga yabade omugenyi omukulu mu musomo guno  asiimye obumalirivu bw’abantu bwe balina eri Ssaabasajja era n’asuubiza okubakwtizako mu nteeekateka zonna. Bino byonna bituukiddwako ng’ebula ennaku mbale okukuza amazaalibwa ga Ssaabasajja Kabaka Ronald Muwenda Mutebi  2 ag’emyaka 66 egyobuto era ekyoto kikumiddwa okulaga ekitangaala eri Obuganda . Kinajjukirwa nti ekirwadde kino ekya Mukenenya kikosezza nnyo eggwanga lino.      	https://gambuuze.ug/2021/04/13/abensuma-basomesezza-abantu-ku-mukenenya/
sports	Kabaka agguddewo empaka z’emipiira gy’amasaza eza 2021	 Ssaaabasajja Kabaka Ronald Muwenda Mutebi II asiimye n’aggulawo empaka z’emipiira gy’amasaza ez’omwaka 2021 eziyindidde mu kisaawe kya FUFA Technical Centre e Njeru mu Kyaggwe. Omutanda ayaniriziddwa omumyuka asooka owa Katikkiro, Owek. Twaha Kigongo Kaawaase, Minisita w’ebyemizannyo n’okwewummuza, Owek. Henry Kiberu Ssekabembe awamu n’abakulira olukiiko olutegesi olw’empaka zino.  Omupiira ogugguddewo gubadde wakati wa ttiimu y’essaza lya Gomba nga lizannya ne Kyaddondo era gye biggweeredde ngaKyaddondo ewangudde ku ggoolo 2-0 nga zombi ziteebeddwa Omusambi Ssenyunja Isaac mu kitundu ky’omuzannyo ekisoose. Kino kitegeeza nti Kyaddondo y’ekulembedde ekibinja kya Masengere n’obubonero busatu era oluzannya luno lugenda kuddirirwa emipiira mu bibinja ebyenjawulo; Butikkiro, Muganzirwazza ne Bulange era gigenda kusambibwa mu ngeri ya ssaayansi olw’ekirwadde ya Ssennyiga Corona. Gomba ye Nnantameggwa w’ekikopo kino nga yakuba Busiro ggoolo 3-1 okusitukira mu kikopo.      	https://gambuuze.ug/2021/11/20/kabaka-agguddewo-empaka-zemipiira-gyamasaza-eza-2021/
health	Balambudde ekifo ewagenda okuzimbibwa eddwaliro ly’Obwakabaka	 Abakungu ba Buganda enkya ya leero ku Lwokuna balambudde ettaka ewagenda okuzimbibwa eddwaliro lya Buganda okusobola okutuusa obujjanjabi obw’omulembe ku bantu ba Ssaabasajja Kabaka ate mu bwangu. Bano ababadde bakulembeddwamu Ssentebe wa Buganda Twezimba, Omuk. John Fred Kiyimba Freeman balambudde ettaka mu Ggombolola za mutuba etaano okuli; Nakisunga, Ngogwe ne Nyenga mu ssaza ly’e Kyaggwe mu distulikiti y’e Buikwe, okwekenneenya ekifo Obwakabaka we buba buzimba eddwaliro eriri ku mutendera gwa Health Centre IV. Omuk. Kiyimba ategeezezza nti, “Beene yasiimye amasaza asatu gazimbibwemu eddwaliro limu limu era ekituleese kwe kulaba kifo kya ekisaanidde, obwetaavu buli luddawa? Tutumiddwa Kabineeti y’Obwakbaka bwa Buganda okujja okulaba ebifo bino.” Ono ategeezezza nti abantu ba Buganda ebbanga lyonna babadde basaba eddwaliro kuba obwetaavu webuli n’obulumi kale nga kye baliko kwekukola alipoota naye n’asaba abantu okumanya nti omulimu guno gutandise era basuubira enteekateeka eno okubuna amasaza gonna. Omuk. Kiyimba abasabye okumanya nti ekigambo ky’obulamu kikulu nnyo era Omutanda yasazeewo okugisoosowoza okusobola okukuuma abantu be nga balamu. Omwami wa Ssaabasajja Kabaka ow’eggombolola y’e Nyenga Mutuba etaano, Benson Ssenyonga ategeezezza abakungu ba Beene nti wakyaliwo ekizibu ky’ekibbattaka mu ggombolola ye era ayagala kirwanyisibwe mu bwangu nga Buganda ekolera ku ttaka lino. Ye alamulirako Beene essaza Kyaggwe Ssekiboobo Boogere Lubanga Mulembya agambye nti eddwaliro lino lyakufaayo nnyo okutumbula ebyobulamu by’abantu ba Kabaka ate nga tebakulembezza nsimbi. Kinajjukirwa nti emirundi mingi Ssaabasajja Kabaka azze akubiriza abantu be okwekuuma nga balamu bulungi, nga bettanira abakugu mu byobulamu ng’obudde bukyali okwewala okufiirwa obulamu. Obwakabaka era bwabakana n’eddimu ery’okubunyisa obujjanjabi mu bantu nga butegeka ensiisira z’ebyobulamu okugaba obujjanjabi obw’obwereere era enkola yaagugenda mu maaso mu masaza gonna aga Buganda.      	https://gambuuze.ug/2022/02/24/balambudde-ekifo-ewagenda-okuzimbibwa-eddwaliro-lyobwakabaka/
politics	Bakolokose Mao ku by’okwegatta ne NRM, azizza omuliro	  Bannayuganda ab’enjawulo bavuddeyo nebakolokota Ssenkaggale w’ekibiina ki Democratic Party (DP), olw’endagaano gyeyakoze ne Ssentebe w’ekibiina ki National Resistance Movement (NRM), Pulezidenti Yoweri Kaguta Museveni okukolera awamu batwale eggwanga mu maaso. Ssaabawandiisi w’ekibiina ki National Unity Platform (NUP), David Lewis Rubongoya yayise ku mutimbagano nagamba nti, “Okwebuzaabuza kukomye, kino kinnyonnyola olutalo lwabadde yaggula ku NUP.” Eyaliko Pulezidenti w’ekibiina ki Forum for Democratic Change, Dr Kizza Besigye yasinzidde ku mutimbagano nategeeza nti, “Hmmn Kale Bye!” so nga Omuloodi wa Kampala, Erias Lukwago yagambye nti, “Kitalo nnyo, yazaalibwa 1954 na………” Ate akulira ekibiina ki DP mu disitulikiti ye Buikwe, Dr Lulume Bayiga ategeezezza nti eby’okwegatta ku NRM ebyakoleddwa Mao ne Ssaabawandiisi Gerald Siranda babyekangidde mu mawulire nawera nti singa anagezaako okubiguza olukiiko olufuzi olw’ekibiina bakuggyayo amaanyi gonna okumulemesa. Abantu abalala bangi bayise ku mutimbagano okutegeeza nga Mao bw’abadde aludde nga akolagana ne Museveni nga ekikyuuse kyokka kyakuvaayo nakiteeka mu lwatu. Abamu kino bakisanyukidde nga bagamba nti Mao abadde akeereyesa olutalo lw’okwetakkuluza ku Pulezidenti Museveni era tekyewunyisa nti abadde amuwolereza entakera ate nakolokota banne bwebali ku ludda olumu. Wabula Mao ategeezezza nti ye tagenda kubeera nga abakulembeze b’ebibiina abalala abeefuula abatakolagana na gavumenti ate nga bakukuta nayo, Mao awadde ekky’okulabirako kya Col. Kizza Besigye eyali akukuta ne Museveni kyokka mu bantu nga alaga nga bwatasobola kutuula na Museveni. Ono agamba nti NUP eriwo mu bukyamu era gavumenti yagirekawo kuba ekimanyi nti ekolerayo. Mao agamba nti tewali kikyamu kulabika nga ali ne Pulezidenti Museveni kuba abadde yeetaba n’abakulembeze ab’enjawulo mu ggwanga nasaba bannayuganda okukyuusa endowooza zaabwe kuba okukolagana ne gavumenti ssi musango. Ensonga ya Mao ewagiddwa munnamateeka Edgar Tabaro ategeezezza nti Mao ekkubo akutte ddungi era kijja kuyamba okukyuusa endowooza z’abantu abalowooza nti oli bwabeera ku ludda oluvuganya talina kukolagana wadde okuwuliza abali mu gavumenti.   	https://gambuuze.ug/2022/07/21/bakolokose-mao-ku-byokwegatta-ne-nrm-azizza-omuliro/
politics	Mao awaddeyo emikono egimusemba ku bwapulezidenti	  Kampala Ekibiina kya Democratic Party (DP) kiwaddeyo emikono egisemba Ssenkaggale waabwe, Nobert Mao, okwesimbawo ku bwapulezidenti mu kalulu ka bonna aka 2021.  Okusinziira ku bannakibiina emikono gye bawaddeyo gisoba mu egyo egiragira mu mateeka era nga kati balinze kimu kya kakiiko ka byakulonda kukakasa muntu waabwe. “Etteeka liragira emikono gy’abalonzi okuva mu Disitulikiti 100 naye tubawadde gya Disitulikiti 120,” Omwogezi w’ekibiina Okeler Opio bw’agambye. Aba DP era basabye akakiiko k’ebyokulonda kabawe olwa Mmande nga 2 mu ssaawa z’amalya g’ekyemisana okuwandiisizaako omuntu waabwe era nga bakakasa nti wadde ebula ennaku 2 okutuuka ku nsalessale, tebalina kwekengera kwonna ku kusunsulamu omuntu waabwe. Wabula omwogezi w’akakiiko k’ebyokulonda, Paul Bukenya, agambye nti tebasobola kugaana mikono gya DP naye n’alaga okutya nti bayinza okuba ekikeerezi singa wabaawo ekyetaaga okutereeza mu mikono gino. Ssenkaggale Nobert Mao ye yawangula kkaadi y’ekibiina kya DP okwesimbawo ku bwapulezidenti mu kalulu ka bonna aka 2021. Bino we bijjidde ng’akakiiko k’ebyokulonda kaamaze dda okufulumya amakubo agagenda okukozesebwa abeesimbyewo ku bwapulezidenti nga bagenda okwewandiisa ku bwapulezidenti Ssabbiiti ejja ku kisaawe e Kyambogo.    	https://gambuuze.ug/2020/10/30/mao-awaddeyo-emikono-egimusemba-ku-bwapulezidenti/
politics	Luttamaguzi, Mpuuga, Ssebunnya n’abalala balayidde, balaze kwe batandikira	   Kampala Olwaleero ababaka ba Palamenti y’e 11 abalala bayingidde olunaku olw’okusatu nga balayira okunywerera ku ssemateeka wamu n’okuweereza bannayuganda awatali kwe balira mu nteekateeka eno egenda okumala ennaku 4 ennamba. Ababaka abalayidde enkya ya leero omubadde Omubaka wa Nyendo Mukungwe, Owek. Mathias Mpuuga, era ono ategeezezza nga bw’agenda okukola ennyo okulaba nga bawaliriza gavumenti okutambulira ku nfuga ey’amateeka mu kisanja kino. “Tusobola okutwala amazzi amayonjo mu byalo ne tuzimba n’amasomero  naye bwe tutabeera na nfuga y’amateeka tetusobola kugenda mu maaso.” Owek. Mpuuga bw’agambye olumaze okulayira. Mpuuga ategeezezza nti bo ng’abaludde mu Palamenti, baakuyamba okubangula abavubuka abato abayingidde mu Palamenti ye 11 kuba nabo baaliko abapya.  Abalala abalayidde ye mubaka, Amos Lugoloobi owa Ntenjeru North mu Kayunga n’omuyimbi era omubaka wa Kakuuto mu Palamenti, Geofrey Lutaaya. Omubaka Luttamaguzi Ssemakula owa Nakaseke South naye akubye ebirayiro enkya ya leero. Omubaka wa Nakaseke Central mu Palamenti, Allan Mayanja Ssebunnya naye alayidde era ono ategeezezza ng’essira bw’agenda okuliteeka ku kutumbula embeera z’abantu abasookerwako mu kitundu kye. Mu babaka abalala abalayidde ye munnamateeka era omubaka omukyala omulonde owa Kampala, Shamim Malende, omubaka omukyala owa Kalungu era eyali Minisita Idah Nantaba, Muwanga Kivumbi, Nandala Mafabi awamu n’abalala. Omubaka omukyala omulonde owa Bugweri era omuyimbi Rachel Magoola, Moses Magogo nabo balayidde awamu n’abakiise b’amagye mu palamenti okuli omuduumizi wa UPDF, Gen. David Muhoozi. Ate ye muwala wa Minisita Kuteesa olumaze okulayira n’ayambalira abantu abamugamba nti famire ye yeefuze ebifo by’obukulembeze n’ategeeza nti bannamawogola baamulonda mu bungi era n’asuubiza okukola buli kimu okutereeza embeera zaabwe. Ababaka abalala okuli; Jim Muhwezi, John Musila owa Bubulo East, omubaka omukyala owa Mbale, Miriam Mukhaye, nabo bakubye ebirayiro. Palamenti w’egendedde mu kuwummulamu ng’ababaka 68 bamaze okulayira. Buli omu ku bano akubye ebirayiro okuli okugondera Ssemateeka n’okugondera amateeka ga Palamenti nga tebannatandika kisanja kyabwe eky’emyaka ettaano era ne baweebwa Ssemateeka w’eggwanga awamu n’amateeka agafuga Palamenti okubakakasa nti emirimu bagitandise. Emikolo gy’okulayiza ababaka gikyagendera ddala mu maaso okutuusa olunaku olw’enkya era eno Palamenti y’e 11 eyingidde ebyafaayo ng’emu ku Palamenti ezigenda okusingamu ababaka nga bagenda kubeera 529.      	https://gambuuze.ug/2021/05/19/luttamaguzi-mpuuga-ssebunnya-nabalala-balayidde-balaze-kwe-batandikira/
health	Gavumenti eyimirizza okukebera COVID-19 e Malaba ne Busia okulwanyisa ebbula ly’amafuta	 Minisitule y’ebyobulamu eyimirizza okukebera ekirwadde kya Corona ku nsalo e Malaba ne Busia kisobozese akalippagano k’ebimotoka ebitambuza ebyamaguzi n’amafuta okukendeera. Dr. Charles Olaro eyatadde omukono ku kiwandiiko ku lw’akulira ebyobulamu mu ggwanga agamba nti akalippagano kano kasobola okuvaako ekirwadde okweyongera era kwe kusalawo bagira bayimirizaamu. “Minisitule esazeewo okuyimirizaamu okukebera abantu bano kisobozese ebimotoka okutambula nga biyingira mu ggwanga era twewale n’embeera eyinza okuvaako ekirwadde kino okweyongera olw’omugotteko gw’abantu.” Ebbaluwa bw’esomye. Okusinziira ku Minisitule eno, ekiragiro kino kya kaseera era bajja kuddamu bakyekenneenye bwe banaaba batudde mu lukung’aana lwa baminisita ba East Africa, ssabbiiti eno okulaba ekiddako. Kinajjukirwa nti Uganda yali yaddamu okukebera okw’obuwaze eri abantu bonna abayingira mu ggwanga okuli ne baddereeva b’ebimotoka ebitambuza ebyamaguzi mu Desemba wa 2021 era Minisitule yategeeza nti kino kyali kikolebwa okutaasa eggwanga ku kawuka akeeyubula aka Omicron. Wabula kino kyavaamu ennyiriri z’ebimotoka bino okweyongera nga zigendera ddala okutuuka mu Amagoro ekya Kenya era embeera bw’eti bw’ebadde okuva January 1. Ekibiina ekitaba bannabyantambula mu Kenya ekya ‘Kenya Transporters Association (KTA)’ kyavaayo ne kirabula nga bwe bagenda okwediima okuyingiza kuno ebyamaguzi byabwe singa gavumenti ya Uganda tetereeza mbeera eno.      	https://gambuuze.ug/2022/01/17/gavumenti-eyimirizza-okukebera-covid-19-e-malaba-ne-busia-okulwanyisa-ebbula-lyamafuta/
health	Katikkiro Mayiga asiimye aba UMEME okugula emijoozi	 Katikkiro Mayiga asiimye ab’ekitongole ky’amasannyalaze ekya UMEME olw’okugula obujoozi bw’emisinde gy’amazaalibwa ga Kabaka era n’okuwaayo ettu liyambeko ku lutalo lw’okulwanyisa Mukenenya. Katikkiro Mayiga nga akwasa aba UMEME obujoozi bwebakoze Bino Kamalabyonna abyogeredde ku Bulange e Mmengo bw’abadde akwasibwa aba UMEME, cceeke ya bukadde 5 nga ku zino kuliko ez’okugula obujoozi kikumi ate endala ziyambeko ku lutalo lw’okugoba Mukenenya. “Kirungi nnyo okuba nti aba UMEME batwegasseeko ku lutalo lw’okulwanyisa ekirwadde kya Mukenenya kuba ensi yonna okukula abantu baayo balina kubanga balamu.” Owek. Mayiga bw’ategeezezza ng’atikkula aba UMEME ettu. Mayiga agambye nti obulwadde bwa Mukenenya bukoseza nnyo abantu mu Uganda ne Africa okutwaliza awamu era ng’okusaasaana kw’ekirwadde kino mu Africa kyava ku kubulwa kumanya kutuufu. Ono alaze nti n’okutuusa essaawa ya leero abamu bakyalowooza nti Siriimu ava mu ddogo era kino kye kimu ku biraga obwetaavu bw’okulwanyisa ekirwadde kya Mukenenya. Katikkiro Mayiga asiimye aba UMEME olw’okutereeza mu mpeereza yaabwe nga kati amasannyalaze tegakyavaavaako era n’abeebaza olw’okugula obujoozi n’okuwaayo ettoffaali. Ate ye Ssenkulu wa Majestic Brand, Omuk. Ronald Kawaddwa, ategeezezza nti okumala emyaka 5 aba UMEME babadde bakwasizaako Obwakabaka mu misinde gino. Omwogezi w’ekitongole kya UMEME era eyakulembedde ttiimu ya UMEME, Peter Kauju, yategeezezza nti baagala okutumbula enkolagana yaabwe n’Obwakabaka. “Guno omulimu mukulu nnyo era tubadde tetusobola kusubwa ku mulundi guno era ntumiddwa ne bampa cceeke ya bukadde butaano era tweyama ssebo nti emijoozi gyonna gye tugenda okutwala tugenda kugikozesa.” Kauju bwe yeeyamye. Kauju yawerekeddwako abakungu okuva mu UMEME okuli; Nansasi Jane, Micheal Wamakuyu, Joseph Balikuddembe n’abalala.   	https://gambuuze.ug/2020/11/26/katikkiro-mayiga-asiimye-aba-umeme-okugula-emijoozi/
health	Nnaabagereka akunze abantu  okugaba omusaayi kitaase obulamu	 Nnaabagereka wa Buganda,Maama Sylvia Nagginda, akunze abantu okuwaayo omusaayi kiyambeko okutaasa obulamu bw’abo abagwetaaga mu kiseera kino ng’eggwanga lyakava ku muggalo. Okusaba kuno Nnaabagereka akukoledde mu bimuli bya Bulange ku Lwokubiri bw’abadde atongoza enteekateeka y’empaka z’okukung’aanyaomusaayi okuva mu masaza ga Buganda okwang’anga ebbula ly’omusaayi eriri mu ggwanga. “Obwakabaka bwa Buganda nga buyita mu Minisitule y’ebyobulamu, tugenda kukuba ensiisira mu masaza ga Buganda ag’enjawulo tusobole okukung’aanya omusaayi okudduukirira bannaffe abagwetaaga. Nga tukoledde wamu tusobola okukung’aanya omusaayi ebitundu 80 ku buli 100 eby’omusaayi ogwetaagibwa. Obwetaavu bw’omusaayi mu malwaliro weebuli bwamaanyi wadde ng’omusaayi gubadde gukung’aanyizibwa aba Kabaka Foundation nga beegasse wamu n’abaRedcross wamu n’ebitongole ebirala.” Nnaabagereka Nagginda bw’ategeezezza. Nnaabagereka Nagginda agambye nti wadde ebitongole bino bibadde bikola omulimu guno emirundi egiwera naye obwetaavu bukyali bwamaanyi. Ono asabye abantu ssekinnoomu okujjumbira enteekateeka eno kuba enkya basobola okubeera abamu ku bagwetaaga okutaasa obulamu. Okusinziira ku Nnaabagereka enteekateeka eno ejja kuyamba nnyo okukendeeza ku bungi bw’omusaayi obwetaagibwa era ekendeeze n’omuwendo gw’abantu abafa olw’ebbula ly’omusaayi. Nnaabagereka asabye abantu bonna gye bali okwegatta mu nteekateeka eno era ne yeebaza ebitongole eby’enjawulo okuli; Redcross, Mengo Hospital ne Kabaka Foundation olw’omulimu amakula gwe bakola okukung’aanya omusaayi. Mu ngeri yeemu asabye abantu okusigala ku bwerinde ku kirwadde kya ssennyiga Corona ekikyalemedde mu bantu n’abasaba okwongera okufaayo ku biragiro ebitangira ekirwadde kino. Abakuutidde okusigala nga balya bulungi naddala nga bettanira emmere nnasangwa kuba eno ejja kubakuuma nga balamu era ebongere okufuna omusaayi. Ssenkulu w’ekitongole kya Kabaka Foundation, Omukungu Kaggwa Ndagala ategeezezza nti Ssaabasajja Kabaka yasiima n’abasindika mu lutabaalo luno okusobola okutaasa bamaama abafiira mu malwaliro nga bazaala. Omuk. Ndagala agamba nti okusingaomusaayi babadde baguggya mu baana b’amasomero naye kati giweze emyaka 2 nga tebafuna musaayi guno olw’ensonga nti abaana bano baasindikibwa awaka oluvannyuma lw’amasomero okuggalwa olw’ekirwadde kya ssennyiga Corona. Omwogezi w’ekitongole kya Red Cross Irene Nakasiita, ategeezezza nti bakwatagana n’ekitongole kya Kabaka Foundation ne banoonya omusaayi nga bakikola emirundi 2 buli mwaka. Ono era agamba nti enteekateeka y’okugenda mu masaza etuukidde mu kiseera kituufu kuba eggwanga libadde ku muggalo.       	https://gambuuze.ug/2021/08/31/nnaabagereka-akunze-abantu-okugaba-omusaayi-kitaase-obulamu/
politics	Museveni ne Kagame bakkiriziganyizza ku kirina okukolwa ensalo okuggulwa	 Museveni ku kkono ng’abuuza ku Kagame  Musais waffe  Abakulembeze ba mawanga Rwanda ne Uganda bakkiriziganyizza kukirina okukolwa ensalawo egatta amawanga g’ombi eya Katuna okuggulwa.  Yoweri Museveni owa Uganda ne Paul Kagame owa Rwanda olwaleero basisinkanye ku nsalo e Katuna okongera okuteesa kukuzzaawo enkolagana wakati wamawanga gombiriri eyasasika omwaka oguwedde.  Rwanda erumiriza Uganda okukwata bannansi baayo nebaggalira mu makomera awatali musango.  Era Uganda erumirizibwa okubudamya abayeekera abagazaako okusekeeterera gavumenti ya Kagame. Mu nsisinkano ya leero amawanga gombu gakkiriziganyizza nti Uganda yakutunula mu nsonga eno okulaba oba waliyo Abanyalwanda abasinziira wano okugezaako okumamulako gavumenti ya Kagame.  Kino bwenaakikolwa, wajjakubaawo alipoota era singa kizuulwa nti abantu bano weebali, balina okukwatibwako ng’amateeka bwegalagira.  Oluvanyuma abakulu bombi baakuddamu okusisinkana e Katuna okuggulawo ensalo.  Kagame ne Museveni basanyufu nti ebyakanyizibwako mu kibuga Luanda ekya Angola bitandise okussibwa mu nkola ng’okuta abasibe.  Wiiki eno Uganda yayimbudde Abanyalwanda 13 nebeegatta ku mwenda gweyali yayimbula edda era bano nebaddizibwayo ewaabwe.  Ne Rwanda era yayimbudde Bannayuganda 15.     	https://gambuuze.ug/2020/02/21/museveni-ne-kagame-bakkiriziganyizza-ku-kirina-okukolwa-ensalo-okuggulwa/
health	Rotary edduukiridde essomero lya Ndwadde Mutwe	 Mukono Abazirakisa abeegattira mu Rotary Club ya Sunrise mu Kampala, badduukiridde essomero lya Ndwadde Mutwe e Mukono n’ebyetaagisa okutangira ekirwadde kya Ssennyiga Corona lisobole okuggulawo. Akulira Rotary mu Uganda ne Tanzania, Rosette Nabbumba  nga  akwasa Minisita  Mayanja bbendera ya Rotary Minisita wa Buganda ow’ebyobulimi n’Obutonde, Owek.Nkalubo, asinzidde ku mukolo guno n’akubiriza abantu okwongera okufaayo okuyamba abalala era basimbe emiti okusobola okutaasa obutonde. Oweekitiibwa asiimye emirimu egikolebwa banna Rotary mu ggwanga n’ategeeza nti bano bafaananira dda n’Obwakabaka mu kufaayo ku balala n’okulwanirira obutonde. Gavana wa Rotary mu Uganda ne Tanzania, Rosette Nabbumba, annyonnyodde nti embeera essomero lino mwe libadde ye yabawaliriza okuvaayo babeeko kye bakola. Nabbumba agasseeko nti basobodde okuddaabiriza ebibiina bisatu, okuteerawo essomero ttanka y’amazzi n’okubasimira Nayikondo kiyambeko okutumbula obuyonjo ku ssomero. Ate ye akulira essomero lino, Rebecca Namaganda, ategeezezza nti wadde essomero lino liri ku musingi gwa gavumenti, naye liringa eryerabirwa kuba okuva lwe lyazimbibwa mu 1930 lyakaddaabirizibwa emirundi mibale nga n’obusolya ku bibiina ebimu bwavaako. Namaganda annyonnyodde nti embeera essomero mwe libadde mbi nnyo ng’egenda kubalemesa okuggulawo naye ne yeebaza banna Rotary olw’obuyambi bwe babawadde. Omukolo guno gwakomekkerezeddwa nakusimba miti ne kigendererwa eky’okutumbula obutonde bw’ensi.    	https://gambuuze.ug/2020/10/14/rotary-edduukiridde-essomero-lya-ndwadde-mutwe/
politics	Kyaddaaki Gen.Tumukunde akakasiddwa okwesimbawo, akunze Bannayuganda okulonda mu bungi	  Kampala Eyaliko Minisita w’ebyokwerinda, Gen Henry Tumukunde, asabye bannayuganda okuvaayo mu bungi beetabe mu kalulu ka bonna aka 2021. Tumukunde nga ayogerako eri bannamawulire Okusaba kuno Tumukunde akukoze yaakamala okukakasibwa ng’omu ku bagenda okwesimbawo ku bwapulezidenti, bw’abadde ayogerako eri bannamawulire, Tumukunde agambye nti akalulu kano kakulu nnyo mu byafaayo bya Uganda. “Kano ke kalulu akasinga ok’omugaso mu bulamu bwange okuva mu 1980,” Tumukunde bw’agambye. Tumukunde annyonnyodde nti ayagala bannayuganda abawera obukadde 17.9 bakole ng’Abamerika bajjumbire akalulu kano ng’Abangereza bwe baakola mu ‘Brexit’ nabo balonde mu bungi. Ono asabye banne abali ku ludda oluvuganya baveeyo bakunge abantu okwetaba mu kulonda kuno. Okusooka okukakasibwa kwa Tumukunde, kwasoose kujjamu mukoosi oluvannyuma lwa ssentebe w’akakiiko k’ebyokulonda okumulagira asooke atereeze ebibadde bitakwatagana mu biwandiiko bye. Kino kyazzeewo olw’obutaba na mukono gwa Kamisona akubisa ebirayiro era bw’atyo n’asabibwa okugenda agufune n’oluvannyuma akomewo akakasibwe. Oluvannyuma Ssentebe w’akakiiko k’ebyokulonda, Simon Byabakama, amukakasizza ng’omu ku beesimbyewo era n’amusaba alonde akabonero k’agenda okukozesa mu kalulu kano. Tumukunde alonzeewo essaawa nga gy’agenda okukozesa mu kalulu kano. “Twekenneenyezza empapula za Tumukunde Henry Kakulugu. Era Nze Omulamuzi Byabakama Mugenyi Simon nga nze nkuliddemu okuwandiisa abeesimbyewo, nangirira Henry Tumukunde Karuguru ng’omu ku bantu abeesimbyewo nga atuukirizza obukwakkulizo bwonna obwa ‘Presidential Elections Act,” Byabakama bw‘annyonnyodde. Byabakama amusabye okubawa enteekateeka ye gy’agenda okunoonyezaako akalulu, kibayambe okumulambika obulungi.    	https://gambuuze.ug/2020/11/02/kyaddaaki-gen-tumukunde-akakasiddwa-okwesimbawo-akunze-bannayuganda-okulonda-mu-bungi/
sports	AFCON qualifiers: Bannayuganda 7 balondeddwa okugiramula	 Bannayuganda musanvu balondeddwa okulamula emipiira gya AFCON Qualifiers wakati wa 9 ne 17 Novemba era ng’amawanga agabbinkana galina okuzannya emipiira ebiri. Nga bw’eri enkola, abalina okulamula ttiimu zino baasooka kulangirirwa nga ttiimu zino tezinnakwatagana. Mike Letti yoomu ku balondeddwa Abalondeddwa kuliko; Mike Letti, Dixson Okello, Humphrey Mandu, Chelanget Ali Sabila, Dick Okello, Isa Masembe ne William Oloya. Letti agenda kubeera Kamisona w’omupiira wakati wa Egypt ne Togo nga 14 Novemba. Okello yalondeddwa okukulira eby’okwerinda mu mupiira gwa Ethiopia ne Niger ate nga Mandu y’ajja okulira eby’okwerinda nga Ghana egenda mu kibuga Sundan nga Novemba 17. Abalala kuliko; Sabila, Dick, Magembe ne Oloya nga bano be baddifiri abagenda okulamula omupiira wakati wa Lesotho ne Benin. Mu mpaka zino, Uganda egenda kuttunka ne South Sudan e Kampala nga 9 Novemba ate oluvannyuma baddemu okubbinkana nga 17 Novemba mu kibuga Nairobi ekya Kenya.    	https://gambuuze.ug/2020/11/05/afcon-qualifiers-bannayuganda-7-balondeddwa-okugiramula/
health	Abakulembeze bennyamivu olw’ebyobulamu mu Masaka	 Abakulembezze b’omu disitulikiti y’e Masaka balaze okutya olw’ebyobulamu ebisereba buli ddakiika era ne basaba gavumenti okusitukiramu ebeeko ky’ekolawo mu bwangu. Bino Omubaka omukyala owa disitulikiti y’e Masaka, JoanNamutaawe n’omubaka wa Bukoto East, Ronald Evans Kanyike, baabyoogeredde mu kulambula amalwaliro okuli Kyannamukaaka Health Centre IV awamu n’amalwaliro amalala mu kitundu kino, gye baasanze nga tewali bikozesebwa ate awamu ng’abalwadde abakazi n’abasajja, bonna bajjanjabirwa mu waadi emu. Ababaka bano era baliko kaweefube gwe baakoze okuduukirira amalwaliro n’ebikozesebwa okuyambako abasawo okunywerera ku mirimu oluvannyuma lw’abamu okulabula nti bagenda kusuulawo ebikola, olw’obutaba nabikozesebwa wakati g’ekirwadde kya Ssennyiga Corona kyeyongera buli kadde. Omubaka Namutaawe yennyamiddde olw’embeera eri ku ddwaliro lya Kyannamukaaka Health Centre IV n’agamba nti kiswaza abakyala n’abasajja okusuzibwa mu waadi emu ate nga n’ebyeyambisibwa tebalina so nga n’abasawo tebalina we basula. Yagasseeko nti akasenge mwe balina okujjanjabira abantu kati mwe baasalawo okusula. Ono yasinzidde wano n’asaba gavumenti eveeyo ebakwatizeeko nga disitulikiti y’e Masaka kubanga embeera eno yaakwongera okutta abantu n’abasawo. Mu ngeri y’emu Omubaka Namutaawe yasabyeeddwaliro lino lisuumusibwe lisobole okwang’anga embeera y’obungi bw’abantu ate era wateekebwewo ekifo we bakolerako ku bantu ba Covid-19. Ate Ssentebe w’eggombolola y’e Kyannamukaaka, Cyrusi Kalema, agamba nti weewaawo ekitundu kino kibadde kikiikirirwa omumyuka wa Pulezidenti Edward Kiwanuka Ssekandi, kyokka embeera y’ebyobulamu naddala ku ddwaliro lino ekyali mbi nnyo. Ye musawo Proscovia Nakyanzi eyasangiddwa ku ddwaliro lino era nga ye yakwasiddwa ebintu bino, yeebazizza nnyo omubaka olw’ettu lye yakubye eddwaliro. Ye omubaka Kanyike Ronald Evans naye yatalaaze amalwaliro gonna agasangibwa mu magombolola okuli Buwunga ne Bukakata mu ssaza ly’e Bukoto East mu disitulikiti y’e Masaka, n’agawa ebikozesebbwa mu kwetangira obulwadde bwa Covid-19. Ono yasabye gavumenti esse essira ku by’obulamu naddala ng’esookera ku malwaliro ag’omu byalo nti kubanga gano ge gasinga okukola omulimu ogwamaanyi mu kujjanjaba bannayuganda nga singa tegafiibwako abantu baakubonaabona nnyo. Kanyike era yakoowodde gavumenti etuuse obuyambi ne ku bantu abawangaalira mu byalo kuba omuggalo eggwanga lye guliko tegwabataliza, obuyambi buleme kukoma mu ba mu bibuga bokka.      	https://gambuuze.ug/2021/07/06/abakulembeze-bennyamivu-olwebyobulamu-mu-masaka/
politics	Bobi Wine : Omulamuzi Kisakye bamuyiganya lwa kuyimirira ku mazima	 Akulira ekibiina ki National Unity Platform, Robert Kyagulanyi Ssentamu (Bobi Wine) agamba nti okuyiganyizibwa okuliwo ku mulamuzi wa kkooti ensukkulumu Esther Kisakye biriwo lwakubaganba yayimirira ku mazima nasalawo okulwanirira Ssemateeka. Kino kiddiridde olutalo lw’ebigambo okubalukawo wakati w’omuteesiteesi omukulu ow’essiga eddamuzi Pius Bigirimana n’omulamuzi Kisakye. Ennaku eziyise Bigirimana yavaayo nawandiikira omulamuzi Kisakye ebbaluwa nga ayimiriza omusaala gwe okumuweebwa olw’okwebulankanya ku mulimu nga takkiriziddwa. Bweyali ayanukula, Omulamuzi Kisakye yategeeza Bigirimana okumulwanyisa kuba mu byafaayo tewaliwo mulamuzi yenna wa kkooti ensukkulumu eyali yeetaaze kweyanjula eri omuwandiisi w’ekitongole kino. Ye Bobi Wine agamba nti okusinziira mu biriwo ekitabula ababiri bano si musaala naye avunaanwa kuyimirira ku mazima wamu n’okulwanirira bannayuganda. “Omulamuzi Kisakye bamuvunaana kuyimirira na bannayuganda nakunywerera ku kirayiro kyeyakuba nagaana okukozesebwa mu kifo kyokugondera ebiragiro by’ abakulu. Omulamuzi Kisakye tumusiima olw’okuyimirirawo era tukakasa nti ebiseera by’omu maaso bijja kumwejjeereza,”Bobi Wine bw’agambye. Kyagulanyi ategeezezza nti eby’okutulugunya omulamuzi Kisakye byongera kutatana kifananyi kya ssiga ddamuzi kuba ennyingo 128 . Bobi Wine agasseeko nti abalamuzi abalina obukugu tebakuzibwa era batulugunyizibwa olw’ensonga nti balabibwa nga abawakanya gavumenti. Ono yeewunya lwaki Omulamuzi nga Kisakye emyaka egisoba mu 13 alekebwawo obwa Ssaabalamuzi nebuweebwa Owiny Dollo atamwenkanya bumanyirivu. Kinajjukirwa nti omwaka oguwedde bwebaali mu musango gw’eby’okulonda ogwa 2022, Kisakye yagugulana ne Ssaabalamuzi Owiny Dollo era nasoma ensala ye eyayawukana ku ya banne ku kifuba era yaliwo yekka. Abatwala ekitongole baggyako emizindaalo awamu n’amasanyalaze nga Kisakye agenda mu maaso n’okusoma ensala ye.         	https://gambuuze.ug/2022/09/07/bobi-wine-omulamuzi-kisaakye-bamuyiganya-lwa-kuyimirira-ku-mazima/
politics	Gen Muntu asabye Muhoozi asooke awummule amagye bwaba ayagala okwenyigira mu by’obufuzi	 Akulira ekibiina ki Alliance for National Transformation(ANT) Gen Mugisha Muntu, asabye omuduumizi w’amagye g’oku ttaka Lt Gen Muhoozi Kainerugaba era mutabani wa Pulezidenti Museveni, awummule amagye bwaba ayagala okusigaza ekitibwa kye olwo ayingire eby’obufuzi. Muntu okwogera bino abadde ayogerako eri bannamawulire ku bubaga bwa Gen. Muhoozi obutambuzibwa mu bitundu by’eggwanga n’obubaka obulaga nti agenda kwesimbawo mu 2026, Muntu amulabudde okutazannyira ku magye kuba gabatwalidde ebbanga okuzimba. “Njagala okusaba Omuduumizi w’amagye g’oku ttaka okuwummula amagye okutwala eby’obufuzi bye mu maaso. Wadde alina eddembe okukola kino naye ate yunifoomu y’amagye erina okusigaza ekitiibwa kyaayo,” Gen. Muntu bwe yannyonnyodde. Kino kiddiridde Gen. Muhoozi okutegeka obubaga obumuyozaayoza okuweza emyaka 48 mu bitundu eby’enjawulo nga obubaga obukulu bwali Kololo ne mu maka g’Obwapulezidenti. Abakugu bagamba nti ebikujjuko bino byagendereddwamu okutongoza ‘Muhoozi Project’ bannayuganda gyebaludde nga boogerako nga Museveni ayagala mutabani we Muhoozi yaba amusikira ku bwapulezidenti. Okusinziira ku Muntu eggye lya NRA/ UPDF lyazimbibwa mu kwelekereza nokuyiwa omusaayi nga teryetaaga kutambuzibwa mu ngeri Muhoozi gyakolamu ebintu. “Tukwaniriza mu by’obufuzi naye sooka oyambulemu Yunifoomu yaffe,” Muntu bwe yakaatiriza. Abamu ku batunuulizi b’ensonga bagamba ekya Muhoozi okulangirira nga bwajja okuvuganya ku bwapulezidenti mu 2026 kikontana ne ssemateeka awamu n’etteeka erifuga eggye lya UPDF ekigaana abajaasi okwenyigira mu by’obufuzi ebyawulayawula mu bantu. Bino webijjidde nga , Gawaya Tegulle yaddukidde mu kkooti etaputa ssemateeka nga asaba erung’amye ku nsonga eno eya Muhoozi okwenyigira mu by’obufuzi ate nga akyali mu magye.       	https://gambuuze.ug/2022/05/10/gen-muntu-asabye-muhoozi-asooke-awummule-amagye-bwaba-ayagala-okwenyigira-mu-byobufuzi/
politics	Kyagulanyi aweze okulemesa Museveni okuggyawo okweyimirirwa ku bavunaanibwa obutemu	 Bannakibiina kya National Unity Platform (NUP) nga bakuliddwa Pulezidenti waakyo, Robert Kyagulanyi aka Bobi Wine, baweze okulemesa enteekateeka za Pulezidenti Museveni ne bannakibiina kya National Resistance Movement (NRM) abaagala abantu abavunaanibwa emisango gy’obutemu n’emirala eminene okubeera nti tebeeyimirirwa. Bino we bijjidde ng’ababaka babiri okuli Allan Ssewanyana ne Muhammad Ssegirinya, bazzeemu okukwatibwa abeebyokwerinda oluvannyuma lw’okuyimbulwa ku kakalu ka kkooti ku misango okugezaako okutemula abantu n’obutujju. Kyagulanyi ku Mmande yavumiridde ekya gavumenti okulinnyirira eddembe ly’ababaka bano n’ategeeza nti gavumenti egezaako kunafuya ludda lugivuganya. Omwogezi wa poliisi mu ggwanga, Fred Enanga yakakasizza nga Ssegirinya bwe yakwatiddwa ng’agenda kuggulwako emisango emipya egy’okulya mu nsi olukwe. Mu ngeri yeemu Kyagulanyi avumiridde engeri amateeka ga COVID-19 gye gateekebwa mu nkola n’ategeeza nti buli ekikolebwa gavumenti egendereramu kulaba bw’esobola kwenywereza mu buyinza nga bbizineesi z’abantu ba wansi ziggalwa ate ez’abanene mu gavumenti ne zirekebwa nga nzigule. Bobi Wine era alaze okutya ku biseera by’ebyenjigiriza by’eggwanga eby’omu maaso kuba abaana bamaze ebbanga eriwera emyaka 2 nga batudde awaka, kyokka ne gavumenti by’eyogera ku nsonga eno tebimatiza era eraga nti tefaayo.         	https://gambuuze.ug/2021/09/28/kyagulanyi-aweze-okulemesa-museveni-okuggyawo-okweyimirirwa-ku-bavunaanibwa-obutemu/
sports	Emipiira gy’Amasaza	 Empaka z’emipiira gy’amasaza gisembedde era nga gigenda kubeera ku kisaawe e Namboole nga 26th October 2019. Bulemeezi egenda kuzannya  ne Busiro mu mpaka ez’akamalirizo. Ssaabasajja Kabaka nga abuuza ku basambi b’omupiira Empaka zamasaza ziberayo buli mwaka era nga Ssaabasajja Kabaka yaziggulawo era n’aziggalawo.    	https://gambuuze.ug/2019/10/03/emipiira-gyamasaza/
health	Okugema Obulwadde bw’ekibumba, ‘Hepatitis B’	 Kaweefube azeemu wali mu  bimuli bya Bulange Ekitongole kya Kabaka Foundation kye kiwomyeemu omutwe mu kawefube ono ow’okugema obulwadde bw’ekibumba mu bimuli bya Bulange- Mengo era nga kaweefube ono wakumala ennaku bbiri mu bitundu bye Kampala . Abamu ku bantu abazze okugemebwa ku Bulange-MengoOwekitiibwa Hajji Amisi Kakomo Minisita wa Kabaka nga bamugema Hepatitis B Omwami Kaggwa Ndagala Edward, Ssenkulu wa Kabaka Foundation akubidde bana Uganda bonna omulanga okujjumbira enkola ey’okwekebeza awamu n’okwegemesa ekirwadde kino naddala abavubuka. Era mwami Ndagala asabye abakozesa bakubirize ate bakirizze abakozi baabwe okugenda okwekebeza okutegeera obulamu bwaabwe bwebuyimiridde ate era n’okwegemesa obulwadde buno obwa Hepatitis B.  Obulwadde buno bumanyiddwa nnyo mu kukwata ekibumba era nga bwabulabe nnyo eri obulamu bw’omuntu yenna abeera abufunye, abakugu bagamba nti busobola okuvirako omuntu okufa. Omuntu yetaaga okugenda okumugema emirundi esatu  era nga tonagemebwa wetaaga osooke okeberebwe wekenenyezebwe, era bwekizuulibwa nga olina obulwadde buno awo nga otandika eddagala ate bwoba nga tolina awo bakugeme okukuziyiza okufuna obulwadde buno .      	https://gambuuze.ug/2019/08/14/okugema-obulwadde-bwekibumba-hepatitis-b/
sports	Bulemeezi awuumye nga Ssaabasajja Kabaka aggulawo empaka z’Ebika 2022	 Essaza lya Beene ery’e Bulemeezi liwuumye, Ssaabasajja Kabaka Ronald Muwenda Mutebi bw’abadde alabiseeko eri Obuganda nga aggulawo empaka z’emipiira gy’Ebika bya Buganda ez’omwaka 2022 mu kisaawe kya Kasana Luweero mu Bulemeezi. Obwedda buli Omutanda wayita nga abantu bakwatiridde ku makubo era obwedda Empologoma ewalirizibwa okuvaamu natambuza ku bigere nga bwababuuzaako n’okubawuubira, olwo essanyu nerijula okubatta. Beene bwatuuse ku kisaawe e Kasana ayaniriziddwa Omumyuka Asooka owa Katikkiro Owek. Twaha Kaawaase Kigongo ne Minisita Henry Ssekabembe Kiberu awamu n’abakungu abalala.  Ssaabasajja Kabaka awandiise ku mupiira ng’akabonero akakaga nti atongozza empaka zino era bwezityo empaka naziggulawo. Oluvannyuma omupiira oguggulawo empaka zino, gutandise ku ssaawa 9 ez’olweggulo wakati wa bazzukulu ba Muteesaasira ab’eddira Engo nab’eddira Engo wakati mu bawagizi ababaddewo okubugiriza Nnyinimu Ssaabasajja Kabaka. Wasooseewo omupiira gw’okubaka wakati w’Engo n’ Embwa nga guno guwanguddwa bazzukulu ba Mutasingwa ab’eddira Embwa ku ggoolo.  Empaka zino zibadde zimaze emyaka 2 nga tezizanyibwa olw’omuggalo gwa Covid-19, zaasemba okuzannyibwa mu 2019 zaawangulwa Embogo, ate Ennyonyi Ennyange n’ewangula engabo y’okubaka. Omukolo guno gwetabiddwako bajjajja abataka abakulu ab’Obusolya, baminisita mu Bwakabaka bwa Buganda , abakungu n’abantu ab’enjawulo .    	https://gambuuze.ug/2022/06/11/bulemeezi-awuumye-nga-ssaabasajja-kabaka-aggulawo-empaka-zebika-2022/
politics	Owek. Mpuuga alabudde Ssaabaminisita Nabbanja ku kutiisatiisa aba Opozisoni	   Kampala  Akulira oludda oluvuganya mu Palamenti, Mathias Mpuuga, alabudde Ssaabaminisita Robinah Nabbanja, akomye okutiisatiisa ab’oludda oluvuganya naye abaleke bakole emirimu gyabwe. Mpuuga bino yabyogeredde mu Kampala oluvannyuma lwa Ssaabaminisita Nabbanja okutegeeza nga gavumenti bw’etandise okunoonyereza ku bakulira obukiiko ku ludda oluvuganya gavumenti ababukozesa okufuna ssente mu bantu be banoonyerezaako. Bino we bijjidde ng’akakiiko akalondoola enkozesa y’ensimbi z’omuwi w’omusolo aka ‘Public Accounts Committee (PAC), kamaze okutegeeza nga bwe kagenda okunoonyereza ku nsimbi ezayisibwa Palamenti okuyambako abantu abakoseddwa omuggalo. Nabbanja yagambye nti gavumenti tegenda kuttira muntu yenna ku liiso kasita kinaazuulibwa nti yeenyigidde mu bulyi bw’enguzi nga si nsonga wa gavumenti oba oludda oluvuganya. “Bangi ku babaka b’oludda oluvuganya abanoonyereza ku bitongole bya gavumenti, mumanyi bwe bakola emirimu gyabwe mu bukiiko, abasinga ku bano bagagga era tukimanyi. Naye ssente zino bazifuna batya?” Nabbanja bwe yabuuzizza. Ku nsonga eno, Owek. Mpuuga agasseeko nti Nabbanja ky’akola kya kubatiisatiisa era abalemese okunoonyereza ku mazima agakwata ku nsaasaanya n’enkozesa ya ssente z’omuwi w’omusolo. “ Ndabye ensonga eno ku mutimbagano nga Ssaabaminisita awera okunoonyereza ku b’oludda oluvuganya ku bugagga bwabwe. Njagala okumukakasa obuwagizi bwaffe ku nsonga eno, naye tewali kutiisatiisa kwonna kujja kulemesa kakiiko ka PAC kunoonyereza ku nsimbi emitwalo 10 egyasindikibwa eri bannansi.” Mpuuga bwe yagambye. Owek. Mpuuga agamba nti ssente zino zaagabwa wansi wa woofiisi Nabbanja gy’akulembera. Noolwekyo okunoonyereza kulina okukolebwa okuzuula amazima ku nsimbi zino.      	https://gambuuze.ug/2021/08/06/owek-mpuuga-alabudde-ssaabaminisita-nabbanja-ku-kutiisatiisa-aba-opozisoni/
sports	Minisita Ssekabembe akunze abantu okwongera okugula emijoozi	 Minisita w’ebyemizannyo, okwewummuza n’abavubuka, Owek. Henry Ssekabembe Kiberu, akunze abantu ba Ssaabasajja Kabaka okugula emijoozi gy’emisinde gya Kabaka Birthday Run egy’omwaka guno kisobozese kaweefube w’okulwanyisa akawuka ka Mukenenya okutambula obulungi. Minisita Ssekabembe nga akwasa ab’e Bulemeezi emijoozi Owek. Ssekabembe agambye nti wadde ensi yonna essira eritadde ku kulwanyisa ekirwadde kya Ssennyiga Corona, naye olugendo lw’okulwanyisa akawuka ka Mukenenya lukyali lunene. Bino Ssekabembe abyogedde akwasa ab’eggombolola ya Ssaabawaali Kalagala -Masiki okuva e Bulemeezi, emijoozi gy’emisinde gy’amazaalibwa ga Kabaka gya mitwalo 70 ku Bulange olwaleero. “Njagala okukunga Obuganda bwonna, amagombolola gonna gakole kye mukoze, amasaza gonna, ebitongole ebisoboka naddala ebyo ebiri mu lwokaano luno okulwanyisa Mukenenya, bannabyabufuzi n’abantu Ssekinnoomu, okuwagira kaweefube w’okutaasa abaana b’eggwanga.” Owek. Ssekabembe bw’agambye. Ono abajjukiza omulamwa gw’emisinde gino ogw’abasajja okukulemberamu olutabaalo okutaasa abaana abawala okukwatibwa ekirwadde kya Mukenenya, nga Ssaabasajja Kabaka bwe yasiima. Owek. Ssekabembe asiimye ab’eggombolola n’essomero lya Bulemeezi Senior Secondary School olw’okuvaayo nebagula emijoozi gino, okusobola okuyambako okunnyikiza kaweefube ono. Omwami w’eggombolola ya Ssaabawaali Kalagala -Masiki mu Ssaza ly’e Bulemeezi, Rev. Fr. George Abraham Kaleebu, ategeezezza nti basazeewo okwenyigiramu olw’omukwano gwe balina eri Obuganda wadde ng’embeera y’ekirwadde kya Ssennyiga Corona ebakosezza nnyo. Nannyini ssomero lya Bulemeezi SSS, annyonnyodde nti omusingi gw’essomero lyabwe gwa Buganda nga n’abayizi babaggya mu Buganda ng’eno y’ensonga lwaki bakwatibwako butereevu. Emisinde gino gigenda kuddukibwa mu nkola ya Sayansi, nga 29/ November/ 2020 era nga Ssaabasajja Kabaka asiimye okugisimbula n’abantu batonotono mu Lubiri e Mmengo.   	https://gambuuze.ug/2020/10/26/minisita-ssekabembe-akunze-abantu-okwongera-okugula-emijoozi/
politics	Omuwagizi wa NUP attiddwa mu bukambwe	 Bya Jesse Lwanga Mukono Ebitalo bigudde mu bawagizi b’ekibiina kya National Unity Platform mu Mukono North, omu ku bannabwe eyali yabula okumala akaseera bwasangiddwa nga yafa omulambo gwe negusuulibwa mukibira kya gavumenti ekisangibwa e Kifu mu Kyampisi. Abapoliisi nga batwala omulambo gwa Ssemakula Omugenzi ye Rogers Ssemakula ow’emyaka 36 nga mutuuze we Kiyunga nga kigambibwa nti yabadde akulira abavubuka ba Ghetto mukitundu kino. Kigambibwa nti Ssemakula yafa mukiro ekyakeesa olunaku lw’okulonda Pulezidenti n’ababaka bapalamenti. Omulambo gwa Ssemakula gwazuuliddwa omulaalo abadde alunda ente era nga gubadde gutandise okuunda. Abatuuze balumirizza nti ono y’omu ku bantu abazze bawambibwa abantu abatambulira mu mmotoka y’ekika kya ‘Drone’ etaliiko nnamba era nga babadde bamunoonya okumala ennaku eziwerako. Isma Byekwaso nga abadde awangaala n’omugenzi agamba nti, Rogers abadde omuntu atalina buzibu bwonna nga abadde akola mirimu gwa kukuba matoffaali ssako okutunda enku nga n’ebyobufuzi abadde tabiriimu nnyo okuggyako okuwagira Robert Kyagulanyi Ssentamu. Namwandu w’omugenzi, Nampijja Zalfa kyokka nga babadde tebabeera wamu ategeezezza nti yasembayo okubeera ne bba nga 13 namuwa nakakonge ke ng’amukuutira okugenda okulonda kyokka byamusobera bwatamulabako mu kulonda era nga okuva olwo babadde bamunoonya. Ono amulekedde abaana babiri abalenzi ku myaka musanvu n’etaano. Omubaka w’ekitundu kino omulonde, Abudallah Kiwanuka ategeezezza nti bamaze batutte omusango ku poliisi era nga basuubira kkooti okutandika okuwulira omusango gwabwe ku lunaku lw’enkya. Ono agamba Ssemakula y’omu ku bantu abasoba mu 10 abaze bawambibwa mu ssaza lino nga agamba nti ekizibu kyava ku byabufuzi wakati we ne Minisita w’amazzi Ronald Kibuule.    	https://gambuuze.ug/2021/01/21/omuwagizi-wa-nup-attiddwa-mu-bukambwe/
politics	AKAMYUFU KA NRM : Abaagala okwesimbawo balagiddwa okuwaayo wofiisi	   Kampala Ssaabawandiisi w’ekibiina ki National Resisitance Movement (NRM) Justine Kasule Lumumba, alagidde abakulembeze b’ekibiina abaagala okwesimbawo mu kamyufu okuwaayo wofiisi beewale okubeera nekyekubira. Ssaabawandiisi Kasule Lumumba                                                  Bino Lumumba yabitadde bubaka obw’omunda (Internal Memo) bweyawereza abakozi b’ekibiina ku Lwokubiri nategeeza nti yeewunyizza okulaba nga abamu ku bakulembeze babadde bakyalemeddwa okuwaayo wofiisi zebalimu ate nga bakimanyi nti bagenda mu kalulu. “Nkizudde nga bangi ku bakulembeze okuva ku disitulikiti okutuuka wansi ku byalo baagala kwesimbawo mu kalulu ka 2021 ku mnitendera egy’enjawulo n’abamu bamaze dda okusunsulwa okwetaba mu kamyufu k’ekibiina ”Lumumba bweyagambye. Lumumba yategeezezzza nti buli lwebabeera bagenda mukalulu abakulembeze abatuula ku bukiiko obwenjawulo balina okuyambako okukunga abantu n’okulaba nga okulonda kwa Kamyufu kutambula bulungi. Wano weyasinzidde nalabula abo bonna abagenda okwesimbawo mu Kamyufu okuwaayo wofiisi eri abantu abaddirira kiyambe okwewala enkaayana wamu n’okuteekawo obwenkanya. Lumumba yabalagidde okuwaayo wofiisi n’okulekulira ebifo byabwe bakuteeke mu buwandiike era kkopi y’ebbaluwa bagiwe akulira emirimu gy’ekibiina ku disitulikiti era baweeko nakulira eby’okulonda ku disitulikiti. Bino webigidde nga ebibiina ebyenjawulo bituula bufoofofo okulaba n’okunoonya abantu bebanasimbawo ku mitendera egy’enjawulo mu kalulu ka bonna aka 2021.    	https://gambuuze.ug/2020/08/26/akamyufu-ka-nrm-abaagala-okwesimbawo-balagiddwa-okuwaayo-wofiisi/
sports	Ssewanyana wakuvuganya Magogo ku bwa FUFA pulezidenti	 Omubaka wa Palamenti akiikirira Makindye West, alangiridde  nti waakuvuganya Pulezidenti w’ekibiina ekiddukanya omupiira mu ggwanga ekya Federation of Uganda Football Associations (FUFA), Eng. Moses Magogo ku kifo kino. Ssewannyana ategeezezza bannamawulire leero ku Lwokubiri nti agenda kukyusa omupiira mu ggwanga gusobole okweyagaza buli omu singa anaalondebwa ku bukulu buno. Ono awadde Pulezidenti aliko Moses Magogo amagezi addeko wabbali kuba ky’akoze akikoze nga ke kaseera n’abalala basobole okuweereza. Ssewannyana ajjukiza bannamawulire nti Magogo si mutuufu kwesimbawo kuba mu 2017 yamuwaabira ng’amuvunaana okutunda kkaadi z’ekikopo ky’ensi yonna ekya 2014. Wano Ssewannyana w’asinzidde n’asaba Magogo aleme kuddamu kwesimbawo nti bwe kinaamulema agenda kuzuukusa emisango gye egy’okulya enguzi era n’asaba amuwe embalirira ku ngeri gy’abadde atambuzaaamu emirimu mu bbanga lya nnaku 7 zokka. Kinajjukirwa nti Ssewannyana yagezaako okwesimbawo mu mwaka gwa 2013 naye n’alemesebwa. Kati akomyewo era ekirindiriddwa kwe kulaba oba ku mulundi guno anaasobola okusukka emisanvu egimulindiridde.      	https://gambuuze.ug/2021/04/12/ssewanyana-wakuvuganya-magogo-ku-bwa-fufa-pulezidenti/
politics	Museveni yasigala aneesiga wadde ensi yanneesamba – Gen Elwelu	   Kampala Amyuka omuduumizi w’eggye lya UPDF omuggya, Lt Gen. Peter Elwelu, asiimye Pulezidenti Yoweri Museveni olw’okusigala ng’amulinamu essuubi n’amuwa obuvunaanyizibwa buno. Pulezidenti Yoweri Museveni era nga ye muduumizi w’ebitongole by’ebyokwerinda ow’okuntikko Ssabbiiti ewedde yakoze enkyukakyuka mu ggye lya UPDF n’alonda Gen. Elwelu okumyuka Gen. Wilson Mbadi eyazze mu kifo kya Gen. David Muhoozi ng’Omuduumizi w’eggye lya UPDF. Bwe yabadde akwasibwa woofiisi ku Lwokubiri e Mbuya mu Kampala, Elwelu yatenderezza Gen. Museveni olw’okumwesiga. “Njagala okwebaza Pulezidenti Museveni era omuduumizi w’amaggye ow’okuntikko olw’okunneesiga. Ne mu kiseera ng’ensi enneesambye yasigala anzikiririzaamu. ebbanga lyonna asigadde ku kkubo ely’amazima.” Elwelu bwe yannyonnyodde ku Lwokubiri. Gen. Elwelu alabikidde ku mikutu egy’enjawulo ng’awanda omuliro eri abantu ababadde bamunenya olw’okulumba n’okutta abantu e Kasese mu Lubiri lw’Omusinga Charles Wesley Mumbere. Bino byaliwo nga Elwelu ye muduumizi w’ekibinja ky’amagye ekyokubiri mu Novemba wa 2016 era gye byaggweera ng’abantu 100 babufiiriddemu. Oluvannyuma lw’obulumbaganyi buno, ab’oludda oluvuganya baddukira mu kkooti y’ensi yonna nga basaba Gen. Elwelu ne Pulezidenti Museveni avunaanibwe okutirimbula abantu bano wadde kkooti y’ensi yonna omusango yagugoba. Elwelu era y’omu ku bakulira eby’okwerinda abaateekebwako nnatt, eggwanga lya Amerika nga babavunaana olw’okulinnyirira eddembe ly’obuntu. Gye buvuddeko Elwelu yategeeza nga bw’atayinza kwetonda olw’okutta abantu e Kasese kuba baakigwanira. “Abo baali bazzi ba misango, Sirina mulala gwe natta. Baagwanira okufa kuba nze naliyo ate gwe tewaliiyo era ekyo ky’ekizibu. Ne ICC yazingyako emisango era ndya butaala, kati ggwe biki byoyogerako? Nkimanyi bwemba nkola emirimu gyange nange ku lwange mbeera nga mulamuzi era kye nkola mbeera nkimanyi y’ensonga lwaki sikirinaako buzibu.” Elwelu bwe yannyonnyola bannamawulire gye buvuddeko. Ono agamba nti emirembe egiri e Kasese kati bagirina lwakuba yasalawo nga bwe yasalawo mu 2016. Okuva Gen. Elwelu lwe yalumba Kasese, yaakakuzibwa mu maggye emirundi ebiri okuva ku ddaala lya Brigadier n’atuuka ku Lieutenant General, erimu ku gasembayo mu ggwanga. Ono era yaggyibwa ku kubeera Omuduumizi w’ekibinja ekyokubiri n’azzibwa ku kuduumira eggye ly’okuttaka erya UPDF.Kati ye mumyuka w’omuduumizi w’eggye lya UPDF, ekyongedde okukakasa obwesige Pulezidenti Museveni bw’alina mu Gen. Elwelu.      	https://gambuuze.ug/2021/06/30/museveni-yasigala-aneesiga-wadde-yanneesamba-gen-elwelu/
health	DP: Tugenda kwasanguza era tuswaze ababulankanya eza COVID-19	   Kampala Ekibiina kyaDemocratic Party (DP) kirayidde okwasanguzaabakozi ba gavumenti ababulankanya ssente za COVID-19 ezirina okuyamba abantu mu mbeera ya COVID19. Bwe babadde boogerako eri bannamawulire, omwogezi w’ekibiina kino, Okoler Opio Lo Amanu, yategeezezza nti enteekateeka eno eruubirirwa okukunga bannayuganda okukyawa abalyi b’enguzi. “Tusaba gavumenti ebonereze abo abakozesa obubi ssente za COVID-19 awatali ekyo DP egenda kutandika kaweefube gwe tutuumye ‘name and shame,” Okoler bwe yagambye. Omwezi oguwedde, Minisita w’ebyobulamu, Dr. Jane Ruth Aceng, yalabula bannabyabufuzi n’abantu ba bulijjo bakomyeokubalangira obulyake kuba bagezaako nnyo okubeera abeerufu. Aceng yategeeza eggwanga nti eby’okutiisatiisa ab’ebyobulamu kibamalamu amaanyi ate nga balina okukola ennyo okulwanyisa ekirwadde kino. DP egamba nti ekya gavumenti okusumulula mu muggalo nga tetaddewo nteekateeka emala okuziyiza ekirwadde kya Corona kiteeka eggwanga mu katyabaga k’okudda ku muggalo. Bano bagamba nti kaweefube w’okwasanguza abalyake agenda kutandika mu bwangu singa gavumenti tevaayo kuvunaana bakozi baayo bano abakozesa obubi woofiisi zaabwe n’okufiiriza eggwanga ensimbi eziwerako.      	https://gambuuze.ug/2021/08/04/dp-tugenda-kwasanguza-era-tuswaze-ababulankanya-eza-covid-19/
religion	Owek. Mayiga atenderezza obuweereza bw’ Omulabirizi  Ssebaggala	     Katikkiro Charles Peter Mayiga atenderezza nnyo obuweereza bw’ Omulabirizi Rt. Rev. William Ssebaggala bwakoze okumala akaseera era nasaba abantu okumulabirako. Bino Kamalabyonna Mayiga abyogeredde mu Bulange e Mmengo mu nsisinkano gyabaddemu n’ Omulabirizi Ssebaggala agenda okuwummula obuweereza buno mu mwezi gw’okubiri ogwa 2023. Owek. Mayiga ategezezza nti obwakabaka n’ekkanisa ya Uganda waliwo enkwatagana ey’omuggundu era waliwo essuubi nti agenda okumuddira mu bigere waakugikuuma. Ono atendereza omukululo gwalese nti nakakasa nti basanyufu nga Buganda olw’ omukululo gwagenda okuleka emabega. Katikkiro ategezezza nti obwakabaka bwa Buganda n’ekkanisa ya Uganda bukwatagana bulungi nga nabwekityo emirimu gyalese tejinaggwa tewali kuwannaanya agenda okumuddira mu bigere alina watandikira. Omulabirizi Ssebaggala abadde azze kuloopa lutabaalo lwabaddemu emyaka 12 ng’Omulabirizi w’e Mukono oluvannyuma lw’okudda mu bigere bya Rt. Rev. Eria Paul Luzinda mu 2010 nga 10.  Ku bugenyi buno, Omulabirizi ayaniriziddwa omukubiriza wolukiiko lwa Buganda Owek. Patrick Luwagga Mugumbule ngali ne Ssaabawolereza wa buganda Owek. Christpopher Bwanika abamutembeese okutuuka mu kkakalabizo lya Mukuumaddamula nebeesogga akafubo omutakiriziddwa bannamawulire. Ye Omulabirizi Ssebaggala yeebazizza obwakabaka owlokufuuka ekyokulabirako naddala mu by’obulamu nga Ssaabasajja yakulembeddemu kubanga basobodde okukulaakulanya obulabirizi ngobwakabaka kwebalabira bwatyo neyebaza Katikkiro olwa kawefube gwatadde mu kulima emmwanyi. Omulabirizi William Ssebagala abadde awerekeddwako mukyala we Tezira Ssebagala n’abaana baabwe babiri, yebazizza nnyo Ssaabasajja Kabaka olw’okukwata omumuli mu kuwandiika Bayibuli y’ Oluganda, omulimu ogwakulemberwamu Omulabirizi Ssebaggala.            	https://gambuuze.ug/2022/10/26/owek-mayiga-atenderezza-obuweereza-bw-omulabirizi-ssebaggala/
politics	Ababaka  b’Acholi  baleeta  Hilary Onek ku bwasipiika	Ababaka ba Palamenti abava mu kitundu kya Acholi  bakkiriziganyiza okuleeta omubaka w’ekitundu kya Lamwo, Hillary Onek okuvuganya ku kifo kya Sipiika.  Onek mu kiseera kino ye Minisita w’ebigwa bitalaze, ensonda zitegeezezza  nti kino bakituuseeko mu lukiiko lwabwe lwe batuuzizza e Gulu gye baakungaanidde okuteekateeka okuziika kw’abadde Sipiika Jacob Oulanyah eyafiiridde mu ggwanga ly’Amerika ku Ssande.  Ensonda mu kabondo kano zigamba  nti ekifo kino kisaanye okusigala mu mikono gy’ababaka abava mu mambuka ewabadde wava Jacob Oulanyah.  Onek tannaggyayo mpapula wadde okutegeeza mu butongole oba anaavuganya ku kifo kino.  Era akabondo kano era kaagala omubaka okuli; Aber Lillian, Ojara Martin Mapenduzi ne Lamwaka okuvuganya ku bumyuka  bwasipiika.  Mu kadde kano omumyuka wa Sipiika Anita Among,  Amyuka Ssaabawolereza Jackson Kafuuzi n’Omubaka wa Arua, Atima Buti be baagala okuvuganya okudda mu bigere bya Oulanyah.	https://gambuuze.ug/2022/03/22/ababaka-bacholi-baleeta-hilary-onek-ku-bwasipiika/
politics	NUP eyise Olusirika basalewo gwe banaawagira ku Bwasipiika	  Kampala Bannakibiina kya National Unity Platform(NUP), bayitiddwa mu lusirika Ssabbiiti ewedde okusalawo ani gwe banaasimbawo oba okuwagira ku Bwasipiika anaakubiriza Palamenti y’e 11. Abamu ku babaka abawangulira ku kkaadi ya NUP  Kino kibikkuddwa Omubaka John Baptist Nambeshe, omumyuka wa Pulezidenti w’ekibiina avunaanyizibwa ku buvanjuba bw’eggwanga, bw’abadde ayogerako eri bannamawulire ku kitebe kya NUP e Kamwokya. “Ssabbiiti ejja tugenda kubeera n’Olusirika era emu ku nsonga ezigenda okuteesebwako lwe Lwokaano lwa Sipiika.  Tukkiriza nti ng’ekibiina tujja kuvaayo n’okusalawo oluvannyuma lw’Olusirika luno era tujja kubategeeza ekinaasalibwawo.” Nambeshe bw’ategeezezza. Nambeshe agamba nti abantu basuubire ekyewuunyisa ku muntu aba NUP gwe bagenda okusalawo ku Bwasipiika mu kifo okusukka ku ky’abamu okulowooza nti NUP eyinza okuwagira omu ku bali mu lwokaano. Ono ategeezezza nti ekibiina kyabwe tekitundibwa era tekigenda kukozesebwa muntu yenna ayagala okutuukiriza ebintu bye nga Ssekinnoomu. Nambeshe annyonnyodde nti baakuteesa ku nsonga y’abantu baabwe abaawambibwa abakyalemedde mu mikono gy’abeebyokwerinda. Ate amyuka Pulezidenti mu Buganda, Mathias Mpuuga, agamba nti ng’ekibiina bawaddeyo Ssabbiiti eno Entukuvu si kujjukira Yesu Kristo yekka naye baakusabira abantu baabwe abali mu buwambe mu masomero mu bitundu ebyenjawulo. “Tusaba bannaddiini okutweyungako tusabire abawagizi baffe wonna webali. Nga tujjukira Yesu Kristo, tujjukire n’abo abatalina musango abali mu makomera n’abo abattiddwa awatali musango.” Mpuuga bw’annyonnyodde. Bino we bijjidde ng’akulira ekibiina kya NUP, Robert Kyagulanyi Ssentamu, amanyiddwa nga Bobi Wine ng’ali bweru wa ggwanga ku mirimu emitongole.    	https://gambuuze.ug/2021/03/29/nup-eyise-olusirika-basalewo-gwe-banaawagira-ku-bwasipiika/
business	Obwakabaka bwakukwatagana n’ebibiina by’obweggasi okutumbula emmwanyi	 Obwakabaka bwa Buganda bwakukwatagana n’ebibiina by’obwegassi binnansangwa okwongera okutumbula ekirime ky’emmwanyi mu Buganda, kisobozese okuagoba obwavu mu bantu ba Buganda ne Uganda. Katikkiro Mayiga n’ abeebitibwa wamu naba Masaka Cooperative Union Bino byogeddwa Kamalabyonna wa Buganda, Charles Peter Mayiga, bw’abadde asisinkanye ab’ekibiina ky’obwegassi ekya Masaka Cooperative Union mu Bulange e Mmengo leero ku Lwokubiri. Owek. Mayiga agambye nti Nnyinimu Ssaabasajja Kabaka, azze abalagira okuzzaawo ebibiina by’obwegassi era nga guno gwe gwali omulamwa Amatikkira ga 26 mu 2019 kwe gaatambulira. “Ffe ng’abakulembera Obwakabaka, kye tulowooza kwe kukolagana n’ebibiina by’obwegassi ebiriwo nga Masaka Cooperative Union. Tutambulize wamu kaweefube w’ebibiina bino eby’obwegassi naddala bino ebyaffe ebyedda, Masaka Cooperative Union, Wamala Cooperative Union East ne West Mmengo Cooperative Union.” Mayiga bw’annyonnyodde. Ono agambye nti kiyinza okuba nga Buganda teyeetaaga kutandika bibiina bipya naye basobola okukola olukiiko olubataba ne bakkaanya ku ngeri y’okutambuzaamu ensonga. Katikkiro Mayiga nga alaga emmwanyi ezikolebwa aba Masaka Cooperatives Union Kamalabyonna Mayiga alambuludde nti oluvannyuma lw’okwagazisa abantu okulima emmwanyi n’okuzitumbula, kati balina okuzisuubula ku balimi bano, bazigatteko omutindo wamu n’okuzitunda ebweru. Ababuulidde nti baamaze dda okutondawo kkampuni ya Emmwanyi Terimba Ltd ng’eno y’egenda okukwatagana n’ebibiina bino awamu n’abalimi. Mayiga atenderezza omulimu ogwakolebwa Masaka Union, okuyamba Uganda ne Buganda era n’asiima ebimu ku bikulu bye basobodde okukola wakati mu bizibu bye bayitamu. Agambye nti enteekateeka ya Emmwanyi Terimba erimu ebirala okuli; okulima emmere n’okulunda, kibasobozese okufunamu emmere wamu n’okuliikiriza ettaka erikaddiye, wadde nga baasooka kusoosoowaza mmwanyi. Katikkiro Mayiga abakubirizza okufaayo ku mutindo gw’emmwanyi kubanga ebbeeyi kwe zigulibwa ku katale k’ensi yonna, esinziira ku mutindo. Ssentebe w’ekibiina kya Masaka Cooperative Union, Joseph Kavuma Mwanje, alaze Mukuumaddamula ebimu ku bye bakola era n’amubuulira n’okusoomoozebwa kwe basanga. Kavuma ku lwa banne, asuubizza okwongera okukolagana n’Obwakabaka basobole okuganyulwamu. Ensisinkano eno yeetabiddwamu Omumyuka Owoookubiri owa Katikkiro, Robert Waggwa Nsibirwa, Minisita Mayanja Nkalubo, Minisita Amis Kakomo n’abalala.   	https://gambuuze.ug/2020/11/17/obwakabaka-bwakukwatagana-nebibiina-byobweggasi-okutumbula-emmwanyi/
health	COVID-19: Gavumenti Eyimirizza Bannayuganda Abakomawo Mu Ggwanga	 Abamu ku Bannauganda nga batuuka ku kisaawe Entebbe Gavumenti eyimirizza okudda kwa Bannayuganda abakonkomalidde mu mawanga amalala olw’ekirwadde kya Coronavirus. Okusinziira ku kiwandiiko ekifulumiziddwa minisitule y’ensonga z’ebunaayira, okuva enkya nga July 4, teri muntu yenna agenda kukkirizibwa kuyingira ggwanga oluvannyuma lw’ebifo gyebakuumibwa biyite kalantiini okujjula. Minisitule ekola ku nsonga z’ebyobulamu yassaawo ebifo 37 mu Kampala ne Entebbe abantu bano gyebalina okukuumibwa nga birina ebisenge ebisulwamu 2500. Kiteeberezebwa nti abantu abasukka 1500 be bagenda okukosebwa enteekateeka eno. Bano bali mu mawanga nga Qatar, UAE, China ne Malaysia. Bano babadde basuubirwa okutuuka mu ggwanga wiiki eno. Ambassador Patrick Mugoya, omuwandiisi owenkalakkalira mu minisitule y’ensonga z’ebweru yategeezezza nti bajja kuddamu okukkiriza Bannayuganda okudda okwaboobwe, oluvannyuma lwa minisitule y’ebyobulamu okukola kwabo abaamaze okudda mu ggwanga. Kyali kirowoozebwa nti buli sabbiiti bbiri, abantu 300 bebagenda okudda mu ggwanga naye mu sabbiiti emu yokka, abantu abasukka mu 300 bebaakomyewo mu ggwanga. Bano bonna balina okuteekebwa mu kalantiini okumala sabbiiti bbiri. Abo abakomyewo bava mu mawanga nga South Africa, Turkey, India, United Kingdom, Switzerland, Italy, Sudan ne United Arab Emirates. Enkya Bannayuganda okuva e New Dehli mu India basuubirwa okuttuka mu ggwanga. Kwabo abaakadda, 13 basangiddwamu ekirwadde kya coronavirus. URN    	https://gambuuze.ug/2020/07/03/covid-19-gavumenti-eyimirizza-bannayuganda-abakomawo-mu-ggwanga/
religion	Ssaabalabirizi Kaziimba akungubagidde Omulabirizi  Magezi	               Kampala Ssaabalabirizi Stephen Samuel Kaziimba akungubagidde omulabirizi wa North Kigezi, Rt. Rev Benon Magezi. Magezi yafudde kawungeezi k’eggulo oluvannyuma lwa Ssabbiiti nnamba ng’azuuliddwamu ekirwadde kya COVID-19 n’atwalibwa mu ddwaliro ekkulu e Mbarara gy’abadde ajjanjabirwa. Magezi yatuuzibwa ng’Omulabirizi nga January 8, 2017 ku Lutikko ya Emmanuel Cathedral, Kinyasano, Rukungiri. Okusinziira ku Ssaabalabirizi Kaziimba, ono abadde yakatongoza enteekateeka y’okugaziya Lutikko eno okwongera okubunyisa obukulisitaayo mu kitundu kino. Amwogeddeko ng’omusajja eyakuzibwa nga mukulisitaayo era abadde tasubwa kusaba awamu n’abennyumba ye. Magezinga tannalondebwa nga Bisoopu ye yali omuwanika w’Obulabirizi bwa North Kigezi. Bino we bijjidde nga Minisitule y’ebyobulamu yaakamala okukakasa nga bannayuganda abawera 25 baafudde ekirwadde kya Ssennyiga Corona ku Ssande nga June 13, 2021. Okusinziira ku Minisitule eno, kati omuwendo gw’abafudde ekirwadde kino okuva mu myezi gwa March omwaka oguwedde ekirwadde kino lwe kyalangirirwa bawera 459. Omugenzi Magezi alese Nnamwandu Gladys Magezi n’abaana bataano.                 	https://gambuuze.ug/2021/06/16/ssaabalabirizi-kaziimba-akungubagidde-omulabirizi-magezi/
politics	Abaali bawambibwa bazuuliddwa mu bibira e Masaka	 Bya Jesse Lwanga Abavubuka bataano abagambibwa okuwambibwa emyezi ebiri emabega ng’eggwanga ligenda okulonda bamaze ne bazuulibwa nga babasudde mu bibira by’e Masaka. Kino kiddiridde ab’enganda z’abavubuka abawera 15 okutandika okwekalakaasa nga babanja abavubuka bano. Abamu ku bavubuka nga bannyonnyola ebyabatuusiddwako  Bano kuliko; Kiberu Julius‚ Kagimu Twaha ddereeva wa taxi e Kabembe‚ Mukasa Juma ne Naheru Mohamed era bano bonna tubasanze ku kyalo Kabembe mu ggombolola y’e Kyampisi mu Mukono.  Abavubuka bano balumiriza okukwatibwa abasajja abaalina emmundu era nga bano babalagira okulinnya emmotoka era bwe batyo ne batwalibwa mu bifo bye tamanyi wakati mu kutulugunyizibwa n’okubwa emiggo. Ye Kiberu Julius agamba tagenda kwerabira engeri gy’abadde aliira ku muguwa ng’embuzi nga kw’otadde n’omusiba akakookolo okumala emyezi ebiri. Ono agamba nti wakati mu kutulugunyizibwa yafuna n’olubale ku mutwe era awulira obulumi bungi. Balumiriza nti waliwo ekizimbe mwe babadde bakuumirwa era mulimu n’abantu abalala abasoba mu ana (40) era ng’ekifo kino kitiisa olw’emiranga egikwaniriza ng’otuuseeyo. Bano bagamba nti baabavuze mu kiro ku ssaawa nga 8 ez’ekiro ne babasuula mu bibira ebyenjawulo mu Masaka era bwe batyo baatandise okutambula ekiwalazima okutuusa lwe bafunye ababayamba. Ssentebe w’ekyalo Kisowera, Abbey Bitwaalo, agamba nti abavubuka bangi baawambibwa olw’enjawukana mu ndowooza z’ebyobufuzi nga kino kyalabikira nnyo mu kitundu kya Mukono North era naye yafuna abaamutiisatiisa. Ono asabye abali ku gw’okuwamba abantu bwe baba baliko omusango gwe bazza, batwalibwe mu kkooti oba si kyo bayimbulwe kuba eggwanga lyonna balitadde ku bunkenke.    	https://gambuuze.ug/2021/02/12/abaali-bawambibwa-bazuuliddwa-mu-bibira-e-masaka/
health	Minisita Kiyimba akunze abantu beegemese Corona	  Busiro Minisita wa Buganda ow’ebyamawulire, Noah Kiyimba, akunze abantu okwegemesa ekirwadde kya Ssennyiga Corona nga balabira ku kabonero ka Nnyinimu Ssaabasajja Kabaka awamu ne Nnaabagereka Sylvia Nagginda. Bino Owek. Kiyimba abyogeredde mu kusaba okwenjawulo okujjukira obulamu bw’Omugenzi Boaz Muwanga eyali omukozi mu kitongole kya Buganda Land Board olwaleero bw’abadde akiikiridde, Katikkiro Charles Peter Mayiga e Kikandwa mu Wakiso. “Ssaabasajja Kabaka olunaku lw’eggulo bamugemye ne maama Nnaabagereka. Obanga Nnyinimu ne Maama wamu n’abomulubiri bonna babagemye olwo ffe baani,” Owek. Noah bw’annyonnyodde. Mu kutuusa obubaka bwa Katikkiro, Owek. Noah, ayogedde ku mugenzi Muwanga ng’eyali omukozi ennyo era eyayamba okutuukiriza obulungi emirimu gye mu kiseera nga n’Eggwanika teryalimu nsimbi zimala kutambuza mirimu. Eyakulembeddemu okusaba kuno, Omubuulizi  w’e Bunnamwaya, Robert  Kitaka, asabye abantu okwezza obuggya era bafube okuleka omukululo abantu basobole okubaako bye babajjukirako. Kinajjukirwa nti Omugenzi Boaz Kibirige yaweereza Obwakabaka emyaka  egisukka mu 10 kyokka nga yafa mu mwaka oguwedde era olw’ekirwadde kya Corona yaziikibwa abantu ba lubatu bwe batyo abooluganda kwe kutegeka okusaba okwenjawulo okumujjukira. Owaakasolya k’e Mmamba Kakoboza, Omutaka Nnankere Moses Kanoonya, akubiriza abakerekere okubeera obumu, okwagala eggwanga lyabwe era beerinde ekirwadde kya  Ssennyiga Corona.      	https://gambuuze.ug/2021/04/17/8602/
religion	Obubaka bwa Kabaka obw’ Amazuukira	Twegatta ku bantu ba Katonda mwenna okujaguza Amazuukira ga Mukama waffe Yesu Kristu ag’omwaka 2021. Omwaka oguwedde, tetwasobola kwetaba ffena mu masinzizo, olw’embeera y’obulwadde bwa covid-19, obwasaanyalaza eggwanga lyonna mu bintu ebitali bimu. Tusaasira bannaffe abalwadde n’abafiiriddwa abantu baabwe olw’obulwadde bwa covid-19. Tubasaba okugondera endagiriro z’abasawo ezituyamba obutakwatibwa bulwadde buno. Tubakulisa okulonda kw’abakulembeze baffe okubaddewo ku ntandikwa y’omwaka guno. Tusaba Katonda okukkakkanya abo bonna abakyalina obusungu, obuswavu n’obulumi okwekuba mu kifuba era bamanye nti, eddembe lya ssekinnoomu okulonda omuntu gw’oyagadde. Tusaba obwenkanya mu misango gyonna egyekuusa ku by’okulonda okuwedde n’okuteebwa kwabo bonna abali mu makomera nga balangibwa endowooza zaabwe ez’ebyobufuzi. Amazuukira gatujjukiza okuyiika kw’omusaayi, okubonyaabonyezebwa, okwewaayo n’amaziga ebyavaamu okununula kw’ensi. Kitukakatako naffe okwewaayo bulijjo mu bwesimbu okubonaabonera abalala mu bye tukola. Kyokka twewuunya nnyo okulaba ng’ebikolebwa mu ggwanga lyaffe, naddala ensangi zino, tebyesigamizibwa ku babonaabona olw’abalala. Kitukwasa ennaku okulaba ngabakulembeze bakyalemedde mu bikolwa eby’obunnanfuusi, obwennakyemalira, amaddu, obukuusa, okwekkusa n’okwekuza ku bitali byabwe. Tubakubiriza obutasaabulula omulamwa gw’okuzuukira ng’abantu bamalibwako eddembe lyabwe. Tubaagaliza Amazuukira ag’Essanyu n’Emirembe.   	https://gambuuze.ug/2021/04/01/obubaka-bwa-kabaka-obwamazuukira/
politics	Ababaka baagala  Ssaabawolereza Kiwanuka yeetonde olw’okuwakanya ekya gavumenti okuwamba abantu n’ n’okubatulugunya	 Abamu ku babaka ba Palamenti batadde Ssaabawolereza w’eggwanga Kiryowa Kiwanuka ku nninga nga baagala yeetondere eggwanga olw’okusaagira mu bulamu bwa bannansi awamu nokudaalira famire z’ abantu ababuzibwawo n’okutulugunyizibwa. Ababaka bagamba nti Kiryowa Kiwanuka bweyali mu lukung’aana lw’ amawanga amagatte olw’omulundi ogwe 75 ku kutulugunya n’okutyoboola eddembe ly’obuntu yawakanya ekya gavumenti okubeera n’ebifo mwekuumira abantu abagiwakanya ebimanyiddwa nga ‘Safe House’ n’okutulugunya bannansi nga agamba si bituufu wadde nga akimanyi nti weebiri wano. Kiryowa Kiwanuka yategeeza akakiiko kano nga Uganda bwevumirira ennyo ebikolwa by’okutulugunya abantu n’okulinyirira eddembe ly’obuntu kubanga tebiri mu mateeka era Ssemateeka abigaanira ddala era ababikola babikola ku lwabwe. Ssaabawolereza Kiwanuka agamba nti gavumenti ya Uganda ebonereza abo bonna abasangibwa nga beenyigidde mu bikolwa bino era gavumenti yeemu eriyiridde abantu abawerako kkooti bezikakasizza nti baatulugunyizibwa. Ababaka okuli owa Bukonzo West, Atkins Katusabe nowa Bbale, Charles Tebandeke bagamba nti buno Kiryowa Kiwanuka asaasaanya bulimba bwenyini kuba bannayuganda bangi bafunye obuleme oluvannyuma lw’okutulugunyizibwa ate nga bangi babifiiriddemu. Ye omubaka omukyala owa disitulikiti ye Luweero, Brenda Nabukenya yategeezezza nga ebigambo bya Ssaabawolereza Kiwanuka bwebiraga gavumenti etakolera wadde okulumirirwa bannansi nga ebyeddembe ly’obuntu tebibakwatako. Bino webijjidde nga ab’ekibiina ki National Unity Platform (NUP) bakyalumiriza gavumenti bwekyakwata abawagizi babwe nga bangi bafunye enkozi, abalala balemadde ate nga abamu balufiiriddemu.              	https://gambuuze.ug/2022/11/15/ababaka-baagala-ssaabawolereza-kiwanuka-yeteonde-olwokuwakanya-ekya-gavumenti-okuwamba-abantu-n-nokubatulugunya/
politics	Bobi Wine alumbye Pulezidenti Museveni ku kuwagira okutulugunya bannansi	  Kyaggwe Akwatidde ekibiina kya National Unity Platform (NUP), Robert Kyagulanyi Ssentamu(Bobi Wine), alumbye Pulezidenti Museveni ku bigambo bye yayogedde ng’avumirira abeekalakaasa n’okubalabula obutakiddira. Bobi Wine nga atabaala Nakifuma Kyagulanyi bw’abadde anoonya akalulu mu bitundu by’e Mukono ku Mmande, agambye nti aba NRM bapangisa abavubuka ne babagatta mu bawagizi baabwe okukola effujjo ku poliisi n’amagye okubavumaganya. Kino kiddiridde Pulezidenti Museveni eggulo bwe yabadde ayogerako eri eggwanga, okulabula abeekalakaasi abakuba abapoliisi okukikomya era n’awagira ekya bakuumaddembe abakuba amasasi mu okwetaasa oluvannyuma lw’okukwata Kyagulanyi eyali e Luuka mu Busoga ng’anoonya akalulu. “Museveni yabadde ku ttivvi jjo n’agamba nti agenda kusasula abantu be battidde abantu baabwe naye abantu b’e Nakifuma ka mbabuuze, omuntu ayinza kusasula ssente mmeka okukuttira owuwo.” Kyagulanyi bw’abuuzizza abawagizi be. Kyagulanyi ategeezezza ab’e Nakifuma okunyweza obumu nga tebafudde ku mawanga g’abantu kubanga bonna ebibaluma bye bimu. Ab’eno Kyagulanyi abagambye nti olutalo lw’okuggya Museveni ku buyinza lugenda kubaamu okufiirwa n’okwelekereza era n’abakunga obutakomya kubanja ddembe lyabwe. Kyagulanyi yayaniriziddwa ebikumi n’ebikumi by’abantu e Nakifuma, yavuddewo bubi n’abakuumaddembe obwedda abamugaana okukozesa enguudo zimwasa njala nga bagamba nti kijja kuleetawo akalipaggano k’ebidduka mu kitundu kino. Abamu ku balonzi e Nakifuma Kyagulanyi bamusabye olutuuka mu ntebe asooke abakolerere ku by’obulamu, ebyenguudo wamu n’okubagobako obwavu obuyitiridde mu byalo byabwe.    	https://gambuuze.ug/2020/11/30/bobi-wine-alumbye-pulezidenti-museveni-ku-kuwagira-ebyokutulugunya-abantu/
sports	Munnayuganda  Cheptegei awangudde  zzaabu mu z’abasajja eza mmita 5000	   Munnayuganda omuddusi w’emisinde emiwanvu,Joshua Cheptegei, awangulidde Uganda omudaali gwa zzaabumu misinde gya mmita 5000 egibadde mu Olympic Stadium e Japan ku Lwokuna. Cheptegeieyasooka okulemererwa okuwangula zzaabu mu misinde gya mmita 10000 bwe yatuuka ku kaguwa muddakiika 12:58:15 n’akwata ekyokubiri. Bannayuganda okuli; Jacob Kiplimo ne Oscar Chelimo, bakutte kyakutaano n’ekya 16. Guno gwe mudaali gwa zzaabu ogwokubiri, Uganda gw’efunye nga ogwasoose gwawanguddwa Peruth Chemutai mu mpaka z’abakyala eza mmita 3000 eza Steeplechase. Kati Uganda ewezezza emidaali 4 mu mpaka z’omwaka guno okuli; ffeeza eyawanguddwa Cheptegei n’ogwekikomo ogwawanguddwa Kiplimo.      	https://gambuuze.ug/2021/08/06/munnayuganda-cheptegei-awangudde-zzaabu-mu-zabasajja-eza-mmita-5000/
politics	Dr Besigye akungubagidde  Gen Tumwine, asabye bannayuganda obutamusalira musango	 Akulira ekisinde ki People’s Front for Transition (PFT), Dr Kizza Besigye akungubagidde Gen Elly Tumwine eyafudde wiiki ewedde era nabasaba bannayuganda obutamusalira musango kwebyo ebyamusobako. Okusaba kuno Besigye yakukoledde mu Kampala bweyabadde ayogerako ne bannamawulire ku Lwomukaaga. “Ndowooza twewale okusalira abantu omusango naddala ng’omuntu amaze okufa kuba mu kiseera kino buli kimu kibeera kisigadde mu mikono gya Katonda,” Dr Besigye bw’annyonnyodde. Besigye agamba sikya buntu abamu okujaganya nga waliwo afudde nasaba abakikola okweddako. Okusinziira ku Besigye kizibu okumanya omuntu enkolagana gyabadde alina ne Katonda mu kadde wafiiridde kuba wadde oli abadde yeeyisa bubi naye ate asobola okufa nga yeenenyeza. Besigye annyonnyodde nti ennono y’obwenkanya ewa omuntu ayogerwako eddembe okwewozaako naye ate kino tekisoboka ku muntu abeera afudde. Gen. Tumwine yafiira Nairobi ku Lwokuna gyeyali atwaliddwa okujjanjabwa oluvannyuma lw’okumala ekiseera nga atawaanyizibwa ekirwadde kya kkookolo. Oluvannyuma lw’amawulire g’okufa kwa Tumwine okusaasaanya obubaka obwenjawulo bwatandika okuva mu bannayuganda omuli obwali busaasira ate obulala bwali bukudaala nabamu okulaga nti tebanyoleddwa. Besigye ategeezezza nti wadde bannayuganda bawulira nti batwaliddwako buli kimu gavumenti ya NRM olw’engeri gyebayisizaamu naye tebalina kusanyukira kufa kwa muntu. Bw’abadde ayogera ku mugenzi naddala kwebyo byeyakola mu lutalo lw’ emyaka 5 olwaleeta NRA mu buyinza nga yali muntu wa mpisa era omukozi ekyo.   	https://gambuuze.ug/2022/08/29/dr-besigye-akungubagidde-gen-tumwine-asabye-bannayuganda-obutamusalira-musango/
health	Abayizi 3855 be bafunye embuto mu muggalo e Luweero	 Luweero Abayizi 3855 be baakafuna embuto mu ttundutundu ly’e Luweero okuva Pulezidenti Yoweri Museveni lwe yaggala amasomero ng’agezaako okutangira ekirwadde kya Ssennyiga Corona ekyali kitandise okulonda mu bitundu by’eggwanga eby’enjawulo.  Ettundutundu lya Luweero litwalira disitulikiti okuli; Luweero, Nakaseke ne Nakasongola naye ng’eno yonna abakugu bagamba nti omuze guno gususse.Ebibalo biraga nti abawala 3855 abali mu myaka egisoma, abasajja basedduvuto babafunyisa embuto mu bbanga ly’emyezi omukaaga gye babadde ku muggalo. Abatwala eby’abaana mu kitundu kino bategeezezza nti Luweero ekyakutte kisooka mu kubeeramu abayizi abafunye embuto ng’erina abawala 2082, Nakasongola erina 922 ate Nakaseke neddako n’abayizi 851.Kino kireeseewo obweraliikirivu nti wakati ng’abayizi abamalako emitendera egy’enjawulo baddamu okusoma, abamu mu kitundu kino bandiremwa okudda ku ssomero okutuukiriza ebirooto byabwe olw’okutya okusekererwa olw’okufuna embuto wamu n’abazadde okugaana okubazzaayo. Omuwandiisi w’akakiiko k’ebyenjigiriza mu Luweero, Zenar Nasur agambye nti bakizudde nti basedduvutto bakozesa akaseera abaana bano we balekebwa awaka bokka okubasendasenda nebabafunyisa embuto. Nasur agasseeko nti bye baazuula biraga ng’abaana abasinze okukosebwa beebo ababeera ne bajjajja awamu n’abeng’anda nga bano babawa eddembe erisusse. Abamu ku baana bano o be yasanze ku malwaliro ag’enjawulo nga banywa eddagala, baagaanye okubaako kye boogera ku nsonga eno wabula omu ku batuuze Joseph Mugabe alumiriza obuzibu okuva ku muze gw’okuganza abaana abataneetuuka ogususse mu kitundu kino. Akulira ebyenjigiriza mu disitulikiti y’e Nakaseke, Stephen Batanudde, asabye abayizi okudda ku ssomero bamalirize emisomo ne yeeyama nti gavumenti ejja kusobola okubawa obukuumi wabula n’alaga obweraliikirivu olw’okuba nti abamu ku baana bano baayingidde dda obufumbo. Omwaka oguwedde, abayizi 123 baalemererwa okutuula ebibuuzo ebimalako P.7 oluvannyuma lw’okufuna embuto mu kitundu kino era ng’akulira ensonga z’abaana e Nakasongola, Irene Ssanyu, alumiriza aba Boodabooda n’eng’anda okuvaako kalunsambulira ono. Maama Nnaabagereka Sylvia Nagginda bwe yali ayogerako eri eggwanga ku lunaku lw’omwana omuwala, yasaba abantu bonna okusitukiramu bayambe ku baana abawala okutuukiriza ebirooto byabwe.  Nnaabagereka yalabula abasajja okukomya okuganza abayizi bano n’okubafiiriza ebiseera byabwe eby’omu maaso. Alipoota y’ekitongole ky’ebigezo mu ggwanga ekya Uganda National Examination Board (UNEB) eraga nti abayizi abawera obukadde 5 be baakalemererwa okumalako ekibiina kya P.7 mu myaka 20 agayise, ng’entabwe eva ku kufuna mbuto.     	https://gambuuze.ug/2020/10/14/abayizi-3855-be-bafunye-embuto-mu-muggalo-e-luweero/
politics	Aba Bobi Wine balemeseddwa okukuba olukungaana e Gulu	 Tony Kitara okulira Wooteeri ya De Covenant olukungaana gyerubadde lugenda okubeera   URN Abawagizi b’omubaka wa palamenti akiikirira Kyaddondo ey’obuvanjuba ng’ono ayagala kuvuganya ku kifo kyamukulembeze w’eggwanga balemeseddwa okukuba olukungaana lwabwe e Gulu. Okusinziira ku mubaka wa pulezidenti e Gulu, Maj. Santos Okot Lapolo, abawagizi ba Bobi Wine akulira ekisinde ky’ebyobubufuzi ekya People Power, baalemereddwa okutuukiriza obukwakkulizo nga bwebaalagirwa akulira Poliisi mu ggwanga Martin Okoth-Ochola nga bagoberera etteeka erirungamya enkugaana erya Public Order Management Act. Bino nga tebinabaawo, Kyagulanyi yabadde yategeezezza bannamawulire mu Kampala nti yabadde asazizzaamu okugenda e Gulu oluvanyuma lw’abebyokwerinda okutiisatiisa abawagizibe. Maj. Lapolo yanyoyodde nti olukiiko lw’abebyokwerinda n’akulira wooteeri ya De Covenant, Tonny Kitara, wamu n’abantu ba Bobi Wine, baazudde emiwaatwa mu nteekateeka muli n’okulemererwa okulaga nti ekifo olukungaana werwabadde lugenda okubeera weekusifu bulungi. Wabula  Tonny Olanya Olenge, omukwanaganya wa People Power mu kitundu kye Acholi yagambye nti baafunye ekifo ekirala wabula nga ab’ebyokwerinda nebagaana okukirambula okulaba nga kisaana. Omubaka w’ekibuga ky’e Mityana Francis Zaake Butebi omu kubaabadde bamaze okutuuka e Gulu yanakuwalidde nnyo ab’ebyokwerinda okulemesa olukungaana lwabwe. Eggulo, Bobi Wine era yalemeseddwa okukuba olukungaana lw’e Gayaza nga poliisi egamba nti yabadde tatuukirizza obumu kubukwakkulizo b’okukuba olukungaana. Muno mwabaddemu obutaba na kabuyonjo abantu mwebanagenda, saako obuuma obukebera bbomu. Poliisi era yagambye nti Bobi Wine teyakkirizibbwa kutegeka nkungaana mu bibangirizi wabula mu bifo ebyekusifu nga wooteri.     	https://gambuuze.ug/2020/01/07/aba-bobi-wine-balemeseddwa-okukuba-olukungaana-e-gulu/
politics	Sodo awangudde omusango gw’okumumma kkaadi	  Kampala Kkooti enkulu mu Kampala esazizzaamu ekiragiro ky’ekibiina kya National Resistance Movement (NRM) olw’okugaana okuwa Sodo Aine Kaguta bbendera y’ekibiina gye yali awangudde mu kamyufu ka Mawogola North. Sodo Aine nga ayogerako eri abawagizi be Omulamuzi Musa Ssekaana bw’abadde awa ensala ye ku Mmande, agambye nti kyali kikyamu akakiiko akakola ku kwemulugunya ne Ssaabawandiisi wa NRM okusazaamu obuwanguzi bwa Sodo nga beesigama ku nsala y’akakiiko eyalimu ebirumira. Sodo yalumiriza nga bw’ataweebwa mukisa kwewozaako ng’akakiiko kasalawo okumuggyako kkaadi era okusinziira ku mulamuzi Ssekaana kino aba NRM tebaakiwakanyizza. Sodo yali yawaabira ekibiina kya NRM ne munne bwe bavuganya ku bubaka bwa Mawogola North, Shartsi Nayebare Kutesa Musherure ng’agamba nti yawangula kkaadi mu mazima kyokka ekibiina ne kirangirira nti tekisimbyewo muntu mu Mawogola North. Kinajjukirwa nti mu mwezi gw’Omwenda eyakulira okulonda kwa NRM mu disitulikiti y’e Ssembabule, George William Katokoozi, yalangirira Sodo Aine Kaguta ku buwanguzi n’obululu 17343 ate Shartsi nafuna 16104, ng’omugate gwali gwa 1239 sodo gwe yasinza Shartsi ate Kisekka Salim n’abuukayo 4274. Oluvannyuma Musherure yaddukira mu kakiiko akaateekebwawo okutunula mu kwemulugunya kuno wabula ate akakiiko k’ekibiina ak’oku ntikko akamanyiddwa nga CEC kaalangirira ng’ekibiina bwe kitasimbyewo muntu mu kitundu kino kkooti ky’egambye nti kyali kikyamu. Bw’abadde ayogera ku nsala ya kkooti, Sodo asabye abawagizi be okusigala ku mulamwa gw’okunoonya akalulu basobole okuwangula akalulu. Okulonda kw’ekitundu kino kwasooka kwongezebwayo emirundi ebiri oluvannyuma lw’abawagizi okuva ku njuyi zombi okwegwa mu malaka.    	https://gambuuze.ug/2020/12/21/sodo-awangudde-omusango-gwokumumma-kkaadi/
politics	Bobi Wine agamba eby’okukuza Muhoozi bamusembereza ntebe ya bwapulezidenti	  Akulira ekibiina ki National Unity Platform (NUP), Robert Kyagulanyi (Bobi Wine) agamba ekya Museveni okukuza mutabani we Lt Gen Muhoozi Kainerugaba namutuusa ku ddaala lya Genero omujjuvu kigendereddwamu kumusembereza ntebe ya bwapulezidenti. Bino Kyagulanyi yabyogedde wakayita ssaawa busaawa nga Pulezidenti Museveni agobye mutabani we ku kifo ky’omudduumizi w’eggye ly’okuttaka wabula ate namukuza okufuuka Genero. Kainerugaba, Museveni yamusikizza Lt Gen Kayanja Muhanga. Bweyabadde ayogera ku nkyukakyuka zino, Kyagulanyi yagambye nti, “Oluvannyuma lw’okuteeka obubaka obw’ekiralu ku Twitter natiisatiisa Kenya ku Mmande, Pulezidenti Museveni asazeewo awe mutabani we ekirabo kya Genero. Ono mu bwangu agenda kuwummuzibwa akakatibwe ku bannansi nga Pulezidenti w’eggwanga, abo bonna abaagaliza Uganda ebirungi kino balina okukigaana.” Kyagulanyi agamba nti Museveni ne mutabani we bebali emabega w’okulinyirira eddembe ly’obuntu era nga bebasinga okukifunamu kuba Uganda baagala gitambuza nga bwebagala. Ono asabye amawanga g’abazungu okukomya okuteeka ssente mu gavumenti ya Museveni kuba tezigasa bannansi wabula gavumenti ezikozesa kubatulugunya nga kino kirina okukoma okutaasa ebiseera bya Uganda eby’omu maaso. Enkyukakyuka zino ezaakoleddwa zavudde ku Muhoozi okusinziira ku mutimbagano gwe ogwa Twitter nategeeza nti ye n’abajaasi be beetaaga wiiki 2 zokka nga bamaze okuwamba ekibuga ekikulu ekya Kenya ki Nairobi. Kino kyatabudde abantu abawerako era nga bangi basoose kulowooza nti waliwo abayingidde mu kibanja kye wabula oluvannyuma yakakasizza nti obubaka buno yeyabutaddeyo naye yabadde asaaga.          	https://gambuuze.ug/2022/10/05/bobi-wine-agamba-ebyokukuza-muhoozi-bamusembereza-ntebe-ya-bwapulezidenti/
health	Gavumenti erabudde abanaagingirira sitiika z’emmotoka	 Gen Katumba-Wamala Minisita avunanyibwa ku by’enguudo n’entambula Gen Edward Katumba Wamala alabudde abantu bonna banaagezaako okujingirira sitiika z’emotoka ezaagabiddwa abantu n’ebitongole eby’enjawulo abakkiriziddwa okusigala nga bazikozesa.  Omukulembeze w’eggwanga Yoweri Museveni kuntandikwa ya ssabbiiti eno, yawera emmotoka zonna okutambula mu kaweefube w’okulwanyisa ensaasaana y’ekirwadde kya COVID-19.  Wamala yagambye nti sitiika zaabwe baazitaddemu ebintu ebikizibuwaza okuzijingirira.  “Oyo yenna gwetunaakwata ne sitiika enjigirire, emmotokaye tugenda kugiwamba ppaka ennaku pulezidenti zeyateekawo okulwanyisa COVID nga ziweddeyo ate oluvanyuma tubatwale mu kkooti,” Katumba bweyagambye.  Yagasseeko nti abo abaweereddwa sitiika  tebakkirizibwa kufuluma bitundu bya Kampala n’emirirwano ng’oyo yenna ayagala okufuluma Kampala n’emirirwano, ateekeddwa okusaba olukusa okuva eri minisita avunanyizibwa ku by’entambula. Uganda woosomera bino ng’erimu abalwadde ba COVID-19 44.     	https://gambuuze.ug/2020/04/02/gavumenti-erabudde-abanaagingirira-sitiika-zemmotoka/
sports	Kabaka aggaddewo empaka z’emipiira gy’ebika by’abaganda e Buddu.	 Ssaabasajja Kabaka nga abuuza ku bazannyi b’omupiira gw’ebika by’aBaganda e Kkobe ne Mbogo mu kisaawe e Masaka mu Buddu.  Omupiira guno gubadde wakati w’ekika ky’Embogo n’e Kkobe wali e Masaka mu Recration Ground.  Omupiira gugenze okugwa nga Embogo ewangudde empaka z’omupiira gw’ebika by’abaganda bw’ekubye e Kkobe goolo 1-0, eteebeddwa Nelson Ssenkatuuka. Ate mu bakyala e Nnyonyi e Nnyange ekubye e Mmamba.Ssaabasajja akwasizza abawanguzi engabo wamu n’emidaali.  Ssaabasajja Kabaka nga akwaasa ab’ekika kye Mbogo e Ngabo oluvanyuma lw’oluwangula e mipiira gy’ebikaTiimu y’ekika kye Mbogo nga bajaganya oluvanyuma lw’okukwasibwa engabo wali e Masaka mu Buddu.Ssaabasajja Kabaka, omumyuka wa Pulezidenti Edward Kiwanuka Ssekandi, Katikkiro wa Buganda ne Minisita w’ebyemizannyo mu Bwakabaka Owek. Henry Sekabembe nga bambaza tiimu y’abawala emidaali wali e Masaka mu Buddu.    	https://gambuuze.ug/2019/09/02/kabaka-aggaddewo-empaka-zemipiira-gyebika-byabaganda-e-buddu/
religion	Kabaka yeetabye ku mukolo gw’ennyimba z’Amazaalibwa ga Yesu Kristo	     Ssaabasajja Kabaka Ronald Muwenda Mutebi II asiimye okusanyusibwa abaweereza be okuva mu bitongole eby’enjawulo mu kivvulu ky’ennyimba z’amazaalibwa ga Yesu Kristo e Bulange -Mmengo akawungeezi konna ak’Olwokutaano. Beene azze ne Nnaabagereka Sylvia Nagginda, Nnaabagereka Sylivia Nagginda, Nnaalinnya Lubuga Agnes Nabaloga, Omulangira David Kintu Wassajja ne Ssaabaganzi, nebaanirizibwa Katikkiro wa Buganda Charles Peter Mayiga n’abakungu abalala. Era bw’atudde ku Nnamulondo, Omukolo ne gutandika n’okusabaokukulembeddwamu Ssaabasumba w’essaza enkulu erya Kampala, Paul Ssemogerere eyeebazizza omutonzi olw’okuyisa Buganda mu mbeera ez’enjawulo ezibadde zigisoomooza.  Oluvannyuma Kkwaya ez’enjawulo ziyimbye ennyimba z’amazaalibwa nga mu zino mubaddemu ez’abaana b’abakozi, St. Francis Xavier e Bweyogerere, abakozi awamu n’ezivudde mu bitundu eby’enjawulo. Katikkiro Charles Peter Mayiga ategeezezza nti guno gwe mukolo ogwokubiri nga bajaguliza mu mbeera y’ekirwadde kya Ssennyiga Corona. Owek. Mayiga annyonnyodde Omuteregga ng’abantu be bwe bajjumbidde enteekateeka za Buganda ez’enjawulo ng’Oluwalo, Emmwanyi Terimba n’endala. Wano Mayiga ayanjulidde Kabaka abakoziabasinze banne awamu n’ekitongole ekisinze.  Ekitongole kya Nnamulondo Investments kye kisinze ne kiddirira BBS Terefayina olwo Buganda Land Board n’ekwata ekyokusatu era bano baweereddwa ebirabo eby’enjawulo. Omutanda era asiimye n’akoleeza omuti gwa Ssekukkulu n’oluvannyuma n’akwasa abaami b’amasaza emmotoka kapyata kika kya Harrier okubayambako okutambuza emirimu. Nnyinimu oluvannyuma asiimye n’agabula Obuganda n’ekijjulo kya Cceeki era n’asiima okwekubya ebifaananyi n’abagenyi be ab’enjawulo.      	https://gambuuze.ug/2021/12/17/kabaka-agguddewo-ennyimba-zamazaalibwa-ga-yesu/
politics	Nabillah Naggayi awangudde kkaadi ya NUP ku Bwaloodimmeeya	  Kamwokya Omubaka wa Kampala omukyala Nabillah Naggayi Ssempala, aweereddwa kkaadi y’ekibiina kya National Unity Platform (NUP) ku kifo ky’Obwaloodimmeeya bwa Kampala. Omubaka Nabillah Naggayi Ssempala Leero ku Mmande, Nabillah akedde ku kitebe kya kibiina kya NUP okusunsulwamu era nga ono ne munne Hajji Kadra Ssali bwe babadde bavuganya balaze ebisaanyizo byabwe era bwekatyo akakiiko k’ekibiina ak’ebyokulonda nekasalawo kkaadi eweebwe Nabillah Naggayi Ssempala. Okusinziira ku kakiiko k’ebyokulonda, Nabillah yafunye obubonero 166 ku obwo 200 ab’akakiiko bwe babadde bataddewo ate ye Ssali ku 200 yafunyeko 87. Nabillah oluvannyuma lw’okuwangula kkaadi eno ategeezezza nti buno buwanguzi bw’amaanyi era nga mwetegefu okuvuganya era aleetere ekibiina kino obuwanguzi. “Abantu b’e Kampala beetaaga entandikwa empya, Pulezidenti abeere mupya nga ne Loodimmeeya mupya. Bannayuganda olunaamala okulonda Robert Kyagulanyi nga Pulezidenti waabwe nga olwo baddako nze nga Loodimmeeya waabwe.” Naggayi bw’alambuludde. Naggayi yava mu Forum for Democratic Change (FDC), mw’abadde ayitira okwesimbawo mu palamenti okumala emyaka 15. Bweyammibwa kkaadi ng’ayagala okuvuganya ku Bwaloodimmeeya bwa Kampala, Nabillah yalangira abakulu mu FDC olw’okumma abakyala omukisa okutuula ku bifo ebinene mu kibiina. “Ndi musanyufu okulaba nga mu NUP abakyala baweebwa enkizo.” Naggayi bw’agambye. Nabillah Naggayi yasaba kkaadi y’ekibiina oluvannyuma lwe yali agiwangudde Hajji Latif Ssebagala okugisuulawo olwo abakulu mu kibiina nebaddamu okulanga. Mu kiseera ky’ekimu, Omuyimbi Joseph Mayanja (Jose Chameleon) abadde akyawakanya eky’okumulemesa kkaadi eno era ng’oluvannyuma lw’okulondawo Ssebagala, yavaayo n’awandiikira akakiiko kano nga yeemulugunya ku butali bwenkanya obwamukolebwako. Kati Nabilah Naggayi asuubirwa okuvuganya Loodimeeya aliko Erias Lukwago, Omuyimbi Daniel Kazibwe (Raggae Dee) owa NRM awamu n’Omuyimbi Joseph Mayanja amanyiddwa nga Jose Chameleone.    	https://gambuuze.ug/2020/09/28/nabillah-naggayi-awangudde-kkaadi-ya-nup-ku-bwaloodimmeeya/
politics	Kkooti egobye oguvunaanibwa Omubaka Wakayima Musoke	 Kkooti enkulu mu Kampala egobye omusango ogubadde guvunaanibwa omubaka wa Munisipaali y’e Nansana, Hannington Musoke Nsereko Wakayimanga gwekuusa kukuba nti talina buyigirize bumufuula mubaka wa Palamenti. Eyavuganya ku kifo kino, Hamis Musoke Walusimbi yamutwala mu kkooti ng’agamba nti taweza bitabo ate nga n’amannya ge galina obutakwatagana. Ku Lwokubiri, OmulamuziHenrietta Wolayoyategeezezza nti omusango gwa Walusimbi munafu era bw’atyo n’agugoba. “Nneetegerezza obujulizi bw’omuwaabi ne kizuula nga bunafu.Ebbaluwa za Wakayima okuli eyaUCE, UACE ne Diploma gye yafuna ku ttendekero lya ITEK, zonna zakakasibwa nekizuulibwa nti ntuufu. Wakayima yakuba ekirayiro era n’alanga ne mu mawulire okusigaza erinnya lye ekadde erya Musoke Hanningtonawamu n’erya Wakayima Nsereko, kkooti ejulirwamu bye yali yasuubiza.” Wolayo bw’agambye. Omulamuzi annyonnyodde nti waddeWalusimbi yawaabira Wakayimaku mpapula z’obuyigirize naye talina bujulizi wadde omuntu yenna alumiriza nti ebiwandiiko byaWakayima bibye. Okusinziira ku mulamuzi, Wakayima yagoberera emitendera gyonna gye yalina okuyitamu okutwala erinnya lya Wakayima Musoke Hannington Nserekoera amannya amalala gonna yageggyako. “Nzudde nti omuwawaabirwa yawandiisibwa mu butuufu kuba teyali munnansi ate omulonzi kyokka, naye yalina n’obuyigirize okuli ebbaluwaya UCEne UACE emusobozesa okufuuka omubaka. Bwegutyo omusango gugobeddwa.” Omulamuzi bw’agasseeko. Omulamuzi era alagidde Hamis Musoke Walusimbi okusasula Wakayima engassi olw’okumumalira obudde. Bw’abadde ayogera ku nsala eno, Wakayima ayanirizza okugoba omusango guno n’ategeeza nti okusalawo kw’abantu b’e Nansana, kkooti ekukakasizza.    	https://gambuuze.ug/2021/09/21/kkooti-egobye-oguvunaanibwa-omubaka-wakayima-musoke/
politics	Museveni alagidde ab’enganda z’abaaliko ba Pulezidenti basasulwe akawumbi	 Pulezidenti Yoweri Kaguta Museveni alagidde Minisitule y’abakozi ba gavumenti okuwaayo akawumbi ka Ssiringi za Uganda kamu eri buli famire y’eyaliko Pulezidenti w’eggwanga olw’eddimu lye baakola okukulaakulanya eggwanga. Eyali muka Pulezidenti Obote, Miria Kalule Obote y’omu ku bagenda okuganyulwa mu kino Ekyama kino kibotoddwa Minisita omubeezi avunaanyizibwa ku bakozi ba gavumenti, David Karubanga, bw’abadde asisinkanye ababaka ba Palamenti okubategeeza ku kiragiro kino. Kurabanga annyonnyodde nti baamaze dda okuwaayo obukadde 330 eri bakamisona abaali bakola ku lwa bapulezidenti wakati wa May 22 ne Decemba 15 mu 1980.Ku bano kuliko; Saulo Musoke, Polycarp Nyamuchoncho ne Yoweri Hunter Wacha-Olwol. Kino kiddiridde omubaka omukyala owa Rukungiri mu Palamenti, Betty Muzanira, okuleeta ekiteeso ng’asaba gavumenti esasule obuwumbi 4.5 eri famire za bakamisona bano abali bakola ku lwa Pulezidenti.  Muzanira yagamba nti embeera famire z’abantu bano mwe bali eyungula ezziga nga beetaaga okuyambibwako mu bwangu. Okusinziira ku Karubanga, famire ezigenda okuganyulwa mu nteekateeka eno kuliko eya; Ssekabaka Edward Muteesa II, Milton Obote, Idi Amin, Yusuf Lule, Godfrey Binaisa, Paulo Muwanga ne ya Gen. Tito Okello Lutwa.    	https://gambuuze.ug/2021/03/31/museveni-alagidde-abenganda-zabaaliko-ba-pulezidenti-basasulwe-akawumbi/
sports	Ticket z’omupiira gw’Amasaza ogw’akamalirizo zituuse ku katale.	 Ticket z’omupiira gw’akamalirizo zituuse ku katale era nga zino zitongozeddwa minisita w’Obwakabaka bwa Buganda ow’ebyemizannyo Oweek. Henry Sekabembe Kiberu.  Oweek. Henry Sekabembe Kiberu nga alaga ekikopo ekigenda okukwasibwa omuwanguzi mu mpaka z’amasaza. Ticket abazagala muzigule okuva mu bifo bino ebitongole; Amaduuka ga Airtel gona okwetolola eggwanga; Kampala road, Kikuubo, Kiseka market, Lugogo, Masaka, Luwero, Bulenga, Kajjansi. Ku masundiro g’amafuta aga Total Shops mu bitundu by’eggwanga eby’enjawulo; Nateete, Masaka-Nyendo, Entebbe, Kasana, Kyengera, Namasuba, Luwero, Kasangati, Bweyogerere, Mukono. Ku Centenary Bank; Masaka, Mukono, Luwero, Mapeera. Ebifo ebirala; Hardware world, Namboole, Bulange, Wakiso Giants shop. Omupiira gw’Amasaza  ogw’akamalirizo gwakuberayo nga 26/10/2019 mu kisaawe e Namboole era nga Ssaabasajja Kabaka yasiima okuguggalawo wakati wa Bulemeezi ne Busiro. Ku lunaku lwelumu wagenda kusookawo omupira wakati wa Buddu ne Kyaddondo nga kuno anawangula yaggya okukwata ekifo eky’okusatu era nga guno Katikkiro Charles Peter Mayiga yagenda okuba omugenyi omukulu.  	https://gambuuze.ug/2019/10/21/ticket-zomupiira-gwamasaza-ogwakamalirizo-zituuse-ku-katale/
sports	Katikkiro Mayiga asisinkanye akulira ebikonde mu nsi yonna, asabye ebifo ebitendekebwamu ebikonde biddewo	  Katikkiro Charles Peter Mayiga alaze obwetaavu bw’okuzzaawo ebifo ebyo ebyatendekebwangamu abakubi b’ebikonde ebyali bitadde Uganda ku mutindo n’okumanyibwa munsi yonna. Obubaka buno, Owek. Mayiga abuweeredde mu nsisinkano gyabaddemu nakulira ekibiina ekitwala omuzannyo gw’ebikonde munsi yonna ki International Boxing Federation, Umar Kremlev amukyalidde mu Bulange e Mengo ku Lwokuna nga awerekeddwako akulira ebikonde mu Uganda, Moses Muhangi.  Mu bubaka bwe, Katikkiro Mayiga ategeezezza nti Buganda yawaddeyo yiika 10 ez’ettaka eriri e Gombe – Matugga, Kremlev asobole okuteekako essomero eritendeka ebikonde awamu n’ebintu ebirala. Owomumbuga agamba nti Uganda emu ku nsi mu Africa ezaafulumyanga abakubi b’ebikonde abalungi kyokka entalo zaayonoona ebifo bano byebatendekebwangamu naalaga obwetaavu bwokubizzaawo. Kamalabyonna asuubizza enkolagana ennungi wakati wa Buganda ne IBA nga bakwataganye ne UBA okutumbula ebitone byabavubuka kyokka nasaba buli kimu okukolebwa mu budde mu nteekateeka yokukulaakulanya ettaka lino. Akulira ekibiina ki IBA, Umar Kremlev ategezezza nti kimuwadde essanyu okubanga agenda kukwatagana n’ Obwakabaka neyebaza olwa kaweefube Uganda ne Africa okutwalira awamu gwebatadde mu byemizannyo naddala ebikonde.  Ate atwala ebikonde mu Uganda, Moses Muhangi yebazizza Obwakabaka obwabawa omukisa bwebaabutuukirira nga baagala ettaka Kremlev kwayinza okussa enkulaakulana ebalirwamu obutitimbe bwensimbi. Kino kiddiridde abakulembeze b’ebikonde okuva mu mawanga Nigeria, Cameroon ne Kenya okuwaayo obukadde bwa ddoola butaano mu pulojekiti eno omuli ekisaawe ky’ essaza, woteeri gaggadde, ettendekero lyebikonde n’ebirala. Omukolo guno gwetabiddwako Omukubiriza wolukiiko lwa Buganda Owek. Patrick Luwagga Mugumbule, minisitaw’ebyemizannyo mu Buganda akiikiriddwa Owek. Noah Kiyimba, asuubizza enkolagana ennungi n’ebibiina byebikonde mu Uganda n’ensi yonna.         	https://gambuuze.ug/2022/12/01/katikkiro-mayiga-asisinkanye-akulira-ebikonde-mu-nsi-yonna-asabye-ebifo-ebitendekebwamu-ebikonde-biddewo/
sports	Cheptegei anoonya akawumbi 1.7 okumaliriza webatendekera abaddusi	         Munnayuganda eyawangulidde Uganda emidaali okuli ogwa zzaabu awamu ne ffeeza mu mpaka za Olympics eza 2020, Joshua Cheptegi, atongozza kaweefube w’okunoonya ssente eziwera akawumbi kamu n’obukadde 700 ( 1.7b) asobole okumaliriza ekifo ewatendekerwa abaddusi e Kapchorwa. Okuzimba ekifo kino kwatandika mu 2018, oluvannyuma lw’okuwangula ezimu ku mpaka z’emisinde gy’amawanga agaliko mu luse olumu ne Bungereza. Bw’abadde ayogerako eri bannamawulire ku Hotel Serena mu Kampala ku Lwona, Cheptegei agambye nti ekifo kino kigenda kukozesebwa ng’ekaddiyizo ly’abaddusi awamu n’ekifo abaddusi we batendekerwa. “Ekifo kino kigenda kuleeta abalambuzi abanyumirwa eby’emizannyo, tutongozza kaweefube agenda okumala ennaku 100 nga tusonda ssente akawumbi 1.7 okumaliriza omulimu guno.” Cheptegei bw’agambye. Okusinziira ku Cheptegei, abaddusi beetaaga ekifo ekituufu we balina okutendekerwa okusobola okuvuganya obulungi era n’asaba bannayuganda okuwagira ekirooto. “Bannayuganda bannange, Olympics atulaze nti omuddusi yenna asobola okubeera owaamaanyi naye okutuukiriza kino kyetaaga embeera ennungi ne w’atendekerwa awatuukana n’omutindo.” Cheptegei bw’annyonnyodde. Enteekateeka eno etuumiddwa“Run with Cheptegei” era abazirakisa bajja kuwaayo ssente nga bayita ku nkola ya Momo Pay awamu ne akawunta ng’okugyetabako omuntu anyiga *165 * 3 olwo n’anyigamu ennamba 319325. Ono era abawadde ennamba ya kawunti 9030016912866 okusonderako ssente nga eri mu mannya gaCheptegei Joshya Kiprui. Cheptegeiasiimye bannayuganda ne Pulezidenti Museveni olw’obuwagizi bwe baabawadde mu mpaka za Tokyo Olympics 2020.                    	https://gambuuze.ug/2021/08/12/cheptegei-anoonya-akawumbi-1-7-okumaliriza-webatendekera-abaddusi/
politics	Ssentebe w’abavubuka e Ssembabule asattira lwa ssente za Museveni	  Ssembabule Ssentebe w’abavubuka mu disitulikiti y’e Ssembabule atuuyana zikala, olw’ebigambibwa nti aliko ssente ze yabulankanya nga zino zaali zaakuweebwa bavubuka ku byalo okusobola okunoonyeza Pulezidenti Yoweri Kaguta akalulu.  Ssentebe w’abavubuka mu Ssembabule Bill Clinton Ssente ezireese leenya ziwera obukade asatu mu kamu mu emitwalo nsavu mu etaano mu enkumi biri (3175200) nga zino zaali zaakuweebwa ebyalo ebiwera 504 ebiri mu Ssembabule. Buli kyalo kyali kyakufuna emitwalo 5, ekintu kye bagamba nti tekyakolebwa.  “Twafuna okwemulugunya nga ssentebe w’abavubuka yafuna obukadde bw’ensimbi 3175200/= nga zaali zaakugenda ku byalo 504 mu Ssembabule era buli kyalo kyalina okufuna 50,000 okunoonyeza Museveni obuwagizi mu kalulu akawede, kyoKka twakizuula nga tezaatuukayo mu bavubuka era kye kimu ku kyaviirako n’omuntu waffe okukola obubi mu kitundu kino.” Omu ku bavubuka Rameka Masiko bwe yagambye. Omwogezi w’abavubuka mu disitulikiti eno, Kamya Kibudiya yategeezezza nti tajja kukkiriza muntu omu kwezibika ssente z’abavubuka era ajja kukola kyonna okusobola okuteekawo obwenkanya. Abavubuka bano balumiriza nti ssentebe waabwe yajingirira ebiwandiiko ebiraga ensaasaanya ya ssente zino era bwe baagezezzaako okuzuula obukakafu bw’ekiwandiiko kino, baakivudde nga zino zaaliibwa bantu ab’olubatu. Ate ye Ssentebe w’abavubuka mu kitundu kino gwe balumiriza, Bill Clinton, akkirizza nti ssente yazifuna wabula zaamuweebwa kikeerezi ne kivaako obutazigaba mu budde era bwe yasalawo okuziwa bassentebe b’eggombolola okuzigabira abavubuka wabula nabo tebaazituusaayo, ekintu ekimwonoonedde erinnya. Yayongeddeko nti abataafuna ssente batuufu okwemulugunya wabula ye alina embalirira entuufu ku nsaasaanya ya ssente zino.    	https://gambuuze.ug/2021/02/16/ssentebe-wabavubuka-e-ssembabule-asattira-lwa-ssente-za-museveni/
sports	Omusumba Jjumba asabidde Buddu omukisa etwale ekikopo	 Omusumba w’essaza lye Masaka, Serverus Jjumba awadde ttiimu y’essaza lya Buddu omukisa esobole okuwangula Buweekula mu lumeggana lweb bagendamu ku Lwomukaaga luno okusalawo muwanguzi w’ekikopo ky’omwaka 2021. OmukisaOmusumba Jjumba yagubawadde ku Lwokubiri bwe yabadde asisinkanyeabasambi n’abakungu ba ttiimu eno okubasiibula n’okubawa omukisa ku kitebe ky’essaza lya Ekeleziya e Kitovu mu Buddu. Omusumba Jjumbaabasambi yabakuutidde okunyweza empisa awamu n’obumu bwebaba baagala okuleeta obuwanguzi. Yategeezezza nti wadde tagenda kulabikako mu kisaawe naye amaaso agenda kugakuumira ku ttivvi essaawa yonna okulaba oba Buddu ereeta obuwanguzi. Ate ye omutendesi wa Buddu, Steven Bogere ategeezezza abawagizi nti balina enkizo ey’amaanyi okutwala ekikopo kino kubanga beetegese bulungi era abazannyi bonna bali mu mbeera nnungi. “Ntwala omukisa guno okubakakasa nti tugenda kuleetera kikopo kino kuba tukyagala era kitukolera era kitwongerayo mu maaso.” Bogere bwe yategeezezza. Ye omukungu wa kkiraabu ya bannamasaka eya Ambiance, Sarah Ssebuggwawo agamba nti singa ttiimu eno ewangula empaka zino, bategese ekivvulu ku ttabi lyabwe ery’e Bukesa omuli ne Afrigo Band okubayozaayoza era abakungu ba ttiimu yonna baakuyingirira bwereere era banywe n’ebyokunywa.      	https://gambuuze.ug/2022/03/02/omusumba-jjumba-asabidde-buddu-omukisa-etwale-ekikopo/
religion	Ekisiibo kitandika nkya, Taraweeh yakusaalira waka	  Kampala Akulira Sharia mu ggwanga era omumyuka wa Mufti wa Uganda, Sheikh Muhammed Ali Waiswa,  akakasizza nti okusiiba omwezi Omutukuvu ogwa Ramadan kutandika nkya ku Lwokubiri April 13. Waiswa yategeezezza bannamawulire eggulo ku Ssande nti olw’okuba omwezi tegwalabise, ekisiibo kijja kutandika ku Lwokubiri.  Ono yategeezezza nti olw’okuba ekirwadde kya Ssennyiga Corona kikyaliwo, tewajja kubaawo Swalah ya Taraweeh ku muzikiti  gwa Old Kampala nga bwe kibadde kitera okuba okuggyako nga Pulezidenti akiggyeewo Kafyu. Waiswa yasabye abasiraamu okusalira awaka nga bwe balidde ekiva mu gavumenti. Olwa Corona, abakkiriza basabiddwa okugenda n’amazzi gaabwe aga wudhu era bakimanyi nti tewali ajja kukkirizibwa kukozesa kaabuyonjo okwewala okusaasaanya Ssennyiga Corona. Abasiraamu bano basabiddwa okwereetera emisaalo gyabwe okwewala okusaalira buli we basanze  era batambule n’obukookolo bwabwe. Okusinziira ku Busiraamu okulabika kw’omwezi kusalawo ddi ekisiibo lwe kitandika ne ddi ekisiibo lwe kirina okuggwa. Mu kaseera kano, abasiraamu tebakomba ku mmere wadde okunywa era buli lwaggulo basisinkana nga famire n’emikwano nga basiibululuka. Ku mulundi guno abayisiramu mu mawanga ag’enjawulo tebajja kwetaaya bulungi olw’amateeka agaateekebwawo era Eswala z’ekiro asinga tezijja kubaayo olwa kafyu era amawanga ag’enjawulo gasabye abantu okusaalira awaka.       	https://gambuuze.ug/2021/04/12/ekisiibo-kitandika-nkya-taraweeh-yakusaalira-waka/
politics	Ssaabaminisita Nabbanja ne Minisita Onek batabaganye	 Ssaabaminisita Robinah Nabbanja ne Minisita w’ebibamba n’ebigwa tebiraze awamu n’abanoonyi b’obubudamu, Hillary Onek bakkirizza obutakkaanya bwabwe okubuteeka ebbali bakolere abantu. Bano enzikiriziganya bagituuseeko ku Lwokuna era ne bakakasa mu maaso g’omumyuka wa Pulezidenti, Jessica Alupo nga bwe bagenda okukolera bannayuganda. “Tubadde n’olukiiko oluwanvu era bakkaanyizza okukolera awamu. Tukkiriziganyizza ensonga ezimu tuzireke emabega ku lw’obulungi bw’eggwanga kuba ffenna tuli muntu omu.” Alupo bw’ategeezezza oluvannyuma lw’ensisinkano eno etakkiriziddwamu bannamawulire. Olukiiko luno lubaddemu n’omumyuka wa Ssaabaminisita owookubiri, Gen. Moses Ali awamu n’akulira abakozi ba gavumenti era omuwandiisi wa Kabineeti, Lucy Nakyobe, Minisita Chris Baryomunsi, Ssaabawolereza Kiryowa Kiwanuka awamu ne Minisita omubeezi ow’ebigwa tebiraze, Esther Anyakun. Olukiiko luno luddiridde okulumagana wakati wa Ssaabaminisita Nabbanja ne Hillary Onek ng’entabwe eva ku ngeri Ssaabaminisita gy’akolamu emirimu gye, Onek ky’agamba nti kimumazeeko emirimu era yavuddeyo n’alaga nga bw’ayinza okulekulira. Onek abadde alumiriza Nabbanja olw’obutamuyita mu nkiiko ezikwata obutereevu ku Minisitule ye kyokka ate n’ayita abakozi, Onek b’atwala wabula Nabbanja yategeeza nga Onek bw’asussizza obunafu nga n’okuteeka ebbaluwa eraga obutali bumativu ku mutimbagano kyabadde kiraga obutaba na mpisa. Kati ekirindiriddwa kwe kulaba oba abakulu bano banaakwatagana nga bwe beeyamye emirimu ne gisobola okutambula obulungi.      	https://gambuuze.ug/2021/11/04/ssaabaminisita-nabbanja-ne-minisita-onek-batabaganye/
politics	Obubaga bw’Amazaalibwa ga Muhoozi bikolwa byakulya mu nsi lukwe – Prof. Oloka	 Omusomesa w’ensonga z’amateeka ku Ssettendekero wa Makerere, Prof. Joe Oloka-Onyango ategeezezza nti ebikolwa bya Lt. Gen Muhoozi Kainerugaba okutegeka obubaga bw’amazaalibwa awamu n’okwogera ku nsonga z’ebyobufuzi kiyisa olugaayu mu Ssemateeka era bikolwa bya kulya mu nsi lukwe. Kino kiddiridde mutabani wa Pulezidenti Museveni era omudduumizi w’eggye ly’oku ttaka mu UPDF, Muhoozi okutegeka ebikujjuko by’amazaalibwa ge mu bibuga eby’enjawulo awamu n’okuwandiika ku mutimbagano nga alaga nga bweyetese okuddira kitaawe Gen. Yoweri Museveni mu bigere ku bwapulezidenti. Prof. Oloka agamba nti kino kikyamu kuba Muhoozi akyali mu ggye lya UPDF nga ebikolwa bye eby’okwegwanyiza entebe y’Obwapulezidenti kuba kuwamba Ssemateeka wa 1995. Ono anokoddeyo ennyingo ya Ssemateeka nnamba 208 (2), ekakasa nti eggye lya UPDF teririna kubaako naludda, lirina kuba lya ggwanga lyonna, ery’ empisa era erikola ebintu mu nkola ey’ekikugu naye bino byonna Muhoozi abiyisizaamu olugaayu. ” Ennyingo 208(2) eya Ssemateeka egamba nti UPDF terina kubaamu kyekubira, erina okulaga ekifananyi ky’eggwanga lyonna, okulaga obwagazi eri ensi Uganda, okukola n’obukugu, empisa era nga liweereza bannansi bonna. Sigenda kwogera bingi naye omuntu omu agezaako kuwamba Ssemateeka nga ayita mu byateeka ku Twitter n’okutegeka obubaga bw’amazaalibwa,” Prof. Oloka bw’ annyonnyodde. Oloka annyonnyodde nti ebiri emabega w’obubaga buno byabufuzi byennyini era Muhoozi okubikola aga agezaako kujeemera Ssemateeka mu kumanya oba mu butamanya nasaba Palamenti eyingire mu mu nsonga eno mu bwangu. “Ennyingo nnamba 3 nkulu nnyo kuba egamba nti omuntu yenna agezaako okuwamba Ssemateeka abeera alidde mu nsi olukwe era aba alina okuvunaanibwa. Kati n’omuntu ali mukutegeka obubaga bw’amazaalibwa okwetoloola eggwanga agezaako kuwamba Ssemateeka,” Oloka bw’alambuludde. Wiiki ewedde, Omubaka wa Kalungu West, Joseph Gonzaga Ssewungu ne Ibrahim Ssemujju Nganda owa Munisipaali ye Kira, ensonga bagitwala mu Palamenti nga basaba Muhoozi akwatibwe era avunaanibwe okulya mu nsi olukwe. Wabula Sipiika Anita Among Annet, bano yabategeeza nti tewali kikyamu na Muhoozi kujaguza mazaalibwa era nalaga nti singa ne Ssemujju ategeka akabaga k’amazaalibwa babaka banne bamwegattako okujaguliza awamu. Obubaga bw’ Amazaalibwa ga Muhoozi aga 48, bwaliwo April 24 era bwatukiza enteekateeka z’okulaga bw’ayagala okusikira kitaawe ku bwapulezidenti era bwali mu bitundu by’eggwanga ebyenjawulo wabula akabaga akakulu kaali mu maka g’Obwapulezidenti Entebbe era kategekebwa Pulezidenti Museveni nga ne Pulezidenti wa Rwanda, Paul Kagame yakaliko ng’omugenyi omuyite. Oluvannyuma lwa bino, Munnamateeka Gawaya Tegulle yaddukira mu kkooti etaputa Ssemateeka nga ayagala eyimirize Muhoozi okukola obubaga buno nga akyali mu ggye lya UPDF. Tegulle mu mpaaba ye yalaga nti ebikolwa bya Muhoozi ne nneeyisa ye bikontana n’ etteeka lya UPDF eryakolebwa mu 2005. Tegulle mu balala beyawaabidde ne Muhoozi kuliko Ssaabawolereza olw’okulemwa okuwabula munnamagye ali ku ddaala lya genero mu nsonga z’amateeka awamu n’Omudduumizi w’amagye ow’oku ntikko olw’okulemwa okulambika omujaasi we.     	https://gambuuze.ug/2022/05/17/obubaga-bwamazaalibwa-ga-muhoozi-bikolwa-byakulya-mu-nsi-lukwe-prof-oloka/
business	Gavumenti esabye ennyogereza ya obusse3.8, kuliko eza Buganda z’ebanja obuwmbi 26.3	  Minisitule y’ebyensimbi eyanjudde embalirira y’ennyongereza ya buse 3.8eri akakiiko ka Palamenti akakola ku mbalirira nga basaba ensimbi zino zibaweebwe emirimu gisobole okutambula. Ku nsimbi zino kuliko ensimbi eziwerera ddala obuwumbi 26.3 okusobola okusasula Obwakabaka bwa Buganda ensimbi ze bubanja gavumenti eyaawakati ng’ezimu ku zino zaava mu nsimbi z’obupangisa. Wabula ababaka abatuula ku kakiiko kano bategeezezza nti si bamativun’engeri gavumenti gy’esuubira okufunamu ensimbi zino eziwera obuse 3 n’obuwumbi 800 ze baagala okusaasaanya mu mbalirira y’ennyogereza. Okusinziira ku ministule y’ebyensimbi, obuse 2 obuwumbi 49 zigenda kwewolwa kuno ate akase 1 n’obuwumbi 298 zikecuddwaku bitongole bya gavumenti naddala ku ntambula, enkung’aana n’obubaga. Abamu ku babaka abatuula ku kakiiko kano okuli; Muwanga Kivumbi ne Abdul Katuntu, batabuse nga bagamba nti ebyenfuna by’eggwanga bikoseddwa nnyo Ssennyiga Corona ng’okuddira okubiggyamu obuse obuwera obubiri, kigenda kwongera okukosa eggwanga. Ababaka bagamba nti singa ensimbi zino zeewolwa, ebbanga lya Uganda ligenda kulinnya okuva ku 52.7%okutuuka ku 54.0% . Era mu mbalirira eno mulimu n’ensimbi endala obuwumbi 35 okuyimirizaawo ebibiina by’obufuzi ebiri mu Palamenti nga zino zaakugabanibwa okusinziira ku muwendo ekibiina gwe kirina mu Palamenti. Embalirira eno ey’ennyongereza erimu n’ensimbi obuwumbi 67 Minisitule y’ebyenjigiriza z’esaba okuddaabiriza ekisaawe ky’e Namboole kuba kino mu kiseera kino kiri mu mbeera mbi nnyo wadde akakiiko kano tekannasisinkana bakungu ba minisitule eno kubaako bye bannyonnyola. Wabula minisitule y’ebyensimbi ejjuludde okusaba kwa buwumbi butaaano obubadde obwokuwa abategesi b’ebivvulu abakosebwa Ssennyiga ng’egamba nti ensimbi zino zaakukusibwa bukukusibwa amaka g’omukulembeze w’eggwanga ng’olukiiko lwa baminisita terwazikkiriza.      	https://gambuuze.ug/2021/11/09/gavumenti-esabye-ennyogereza-ya-buwumbi-3-8-kuliko-eza-buganda-zebanja-obuwmbi-26-3/
health	Abasawo  baddukidde mu Palamenti ku by’okubongeza emisaala	  Abasawo abayamba ku badokita awamu n’abazaalisa nga bayita mu kibiina ekibagatta ki ‘Federation of Uganda Nurses and Midwives’ beekubidde enduulu eri Palamenti nga baagala etunule mu nsonga y’okubongeza omusaala. Ekiwandiiko ky’ abasawo bano kyanjuddwa omubaka wa Maracha East, Ruth Lematia nasaba olukiiko okutwala ensonga eno nga nkulu kuba abasawo basanga ebizibu bingi ku mirimu era bakole nekunsonga y’ abasawo abali mukugezesebwa. “ Abakugu b’ebyobulamu abasinga obungi mu ggwanga lino basawo, 70 ku buli 100 era wadde emyaka giweze nga beekalakaasa era nga amaanyi gabaggwamu olw’omusaala omutono gwebafuna naye ensonga yabwe tekolwako,” Lematia bw’annyonnyodde. Lemati agamba nti wadde bano batendekebwa era nga bakoleredde eby’obulamu, naye ensonga yabwe gavumenti egaanye okutuukiriza obweyamo bwayo okwongeza abasawo bano ssente mu mwaka gw’ebyensimbi oguwedde naye tewali kyakolebwa nga kati ayagala Palamenti eyingire mu nsonga eno. Ono asabye gavumenti okutereeza ensonga y’omusaala guno era nasaba gavumenti okomye okulanga emirimu gy’abasawo bano nga egaseeko eky’okuwa enkizo eri oyo abeera alina ddiguli so nga abasawo abasinga balina satifikeeti. Ensonga eno Palamenti egyongeddeyo eri akakiiko k’abakozi ba gavumenti ne gavumenti ez’ebitundu okusobola okugitunulamu.      	https://gambuuze.ug/2022/05/05/abasawo-baddukidde-mu-palamenti-ku-byokubongeza-emisaala/
health	Bannabuddu beefumiitirizza ku Mukenenya	 Bya Muwuluzi Yusuf  Abantu ba Ssaabasajja Kabaka mu ssaza ly’e Buddu basisinkanye okwefumiitiriza ku ngeri ekirwadde kya Mukenenya gye kikosezzaamu abantu naddala abaliko obulemu. Ppookino n’abamu ku baliko obulemu Bino byabaddewo eggulo ku lunaku lw’ensi yonna olw’ekirwadde kino era ng’ensisinkano eno yabaddemu ab’ekitongole kya MADIPHA ekiyambako abaliko obulemu naye nga mu kiseera kye kimu bawangaala n’ekirwadde kino n’okulaba bwe basobola okubulwanyisa. Ku mukolo ogwabadde ku ssaza nga gwabaddemu ebikonge by’Obwakabaka, abakulembeze mu Masaka, bannaddiini n’abakulembeze babaliko obulemu mu kitundu kino. Mu bubaka bwe obwamusomeddwa Ppookino Jude Muleke, Minisita wa gavumenti z’ebitundu mu Buganda, Owek.Joseph Kawuki yategeezezza nti abantu amaanyi babadde bagamalidde ku Ssennyiga Corona ne beerabira Mukenenya. Minisita yagasseeko nti Obwakabaka busaale nnyo mu kulwanyisa obulwadde bwa Ssiriimu era n’akubiriza abantu okwekuuma. “Tusaana tutaase abaliko obulemu obutasaabaana kawuka ka Mukenenya.” Bw’atyo Owek. Kawuuki bwe yayongeddeko era ne yeebaza essaza Buddu n’ekitongole kya MADIPHA. Ye Ppookino mu bubaka bwe yavumiridde nnyo ebikolwa eby’ekko ebyetobese mu kalulu kano naddala ebyo ebikolebwa abakuumaddembe. Wabula ono yasabye abavubuka okwewala ebikolwa eby’effujjo olwo lwe banaateekebwamu obwesige. Ssenkulu w’ekibiina kya MADIPHA, Musisi Richard, yannyonnyodde nti ng’abaliko obulemu basanga okusoomoozebwa okuwangaala n’ekirwadde kino. Rev. Fr. Aloysius Kalwowa nga ye yakiikiridde omusumba w’ssaza ly’e Masaka, Bishop Serverus Jjumba, ku lwa bannaddiini yasabye wabeewo okunoonyereza ku bintu ebiremesa abantu okuvaayo okwatula mu lwatu nti balina Siriimu nga n’abamu eddagala balimirira mu nkukutu. Oluvannyuma woofiisi ya Ppookino yawaddeyo ebimu ku bikozesebwa abantu abaliko obulemu.    	https://gambuuze.ug/2020/12/03/bannabuddu-beefumiitirizza-ku-mukenenya/
politics	Besigye : Sigenda kwesimbawo mu 2021	  Najjanankumbi Eyali pulezidenti w’ekibiina ki Forum for Democratic Change (FDC) Col Dr. Kizza Besigye, agamba nti tagenda kwesimbawo ku bwapulezidenti mu kalulu ka 2021.  Dr. Kizza Besigye  Kino kimazeewo okubuusabuusa abantu abamu kwebabadde nakwo nga balowooza nti Besigye akomawo. “Nkiriziganyizza ne bannange tufune omuntu omulala akulembera pulaani A ey’ akalulu, nze ngenda kulembera  ku pulaani B.Tebabalimba nti nsobola kuva mu lutalo lw’ okunnunula ggwanga, ” Besigye bwetegeezezza Bino abyogeredde Najjanankumbi ku Lwokusatu bwabadde ayogerako ne bannakibiina. Embeera okusooka yabadde ya bunkenke nga Besigye atuuka e ku kitebe era buli omu obwedda alinze okuwulira ekirangiriro Besigye kyabadde agenda okukola. Abamu ku bavubuka bagezezzaako okukakka Dr. Besigye ajjeyo empapula ekintu kyagaanye. Abavubuka bakakkanye Besigye bwalaze nti wakuwagira omuntu yenna ekibiina gwekinaleeta okuvuganya ku bwapulezidenti. Bino webigidde nga ssentebe wa FDC mu ggwanga Wasswa Birigwa ne pulezidenti aliko Patrick Amuriat bamaze dda okujjayo empapula bavuganye ku bwapulezidnti mu kalulu ka 2021. Besigye agamba nti yalina okubeera pulezidenti omutuufu kubanga ye yawangula akalulu ka 2016 sso si Museveni. Besigye nga emirundi giweze nga ajja yeesimba ku Museveni mukulonda okwasembayo yafuna ebitundu 35 n’obutundutundu 4 ku 100 ate nga Museveni yawangulira ku  bitundu 60. n’obutundutundu 8 mu kalulu ka 2016.     	https://gambuuze.ug/2020/08/19/besigye-sigenda-kwesimbawo-mu-2021/
business	Katikkiro Mayiga asabye Gavumenti okusoosowaza ebiyamba abantu okuva mu bwavu	  Katikkiro wa Buganda, Owek. Charles Peter Mayiga, asabye gavumenti okussa ennyo essira kw’ebyo ebiyamba abantu okwejja mu bwavu era eyambe okutondawo emirimu kisobozese abaana abatikkirwa buli lukya okufuna emirimu. Bino abyogeredde Masaka, Kirumba mu Buddu ku Lwokutaano, ku mukolo ogw’amatikkira g’abayizi ba Muteesa I Royal University ag’omulundi ogw’ekkumi. “Bano bayingidde ekisaawe eky’okunoonya emirimu so nga ggya bbula, ekikuumidde abantu mu bwavu. Gavumenti tugisaba okusoosoowaza ensonga eziyamba abantu okulwanyisa obwavu, omuli; okutondawo emirimu; eby’enjigiriza eby’omutindo, awamu n’ebyobulamu. Amakolero gayambako ku bbula ly’emirimu, kyokka gasaana okwesigamizibwa ku bye tulinamu enkizo, nga obulimi,” Owek. Mayiga bw’annyonnyodde.  Owek. Mayiga abatikkiddwa abayozaayozezza olw’okutuuka ku kkula lino era nabakuutira okwongera okwekuuma endwadde naddala mukenenya. Katikkiro Mayiga agamba nti kikulu nnyo okuzimba amakolero okusobola okulaakulanya eggwanga kyokka era gano bweba gakugasa galina kwezigamizibwa kwebyo Uganda byerinamu enkizo nga eby’obulimi n’obulunzi. Ono yeebazizza abo bonna abalina kyebakoze okuyamba Ssettendekero ono okuweza emyaka 15 nga abangula abaana b’eggwanga. Cansala wa Ssettendekero wa Muteesa era Omulamuzi wa kkooti yensi yonna Julia Ssebutinde, asinzidde ku mukolo guno neyebaza Obwakabaka olwokubakwasizaako ngabaddukanya essomero lino naasibirira abayizi ensonga ssatu okwekirirzaamu, obuvumu, nokuwa ekitiibwa obukugu bwebafuna ate babukwate wakati mu butanyooma mirimu.  Ye Minisita avunaanyizibwa ku nkulaakulana z’Abantu awamu n’ebyenjigiriza, Owek. Prosperous Nankindu Kavuma akubiriza abayizi bano okukullembeza ebyo abakozesa byebasinga okuyaayanira okusinga empapula zebafunye. Abayizi 80 bafunye Certificate, 270 ddaala lya Diploma ate 884 degree mu masomo okuli ebyamawulire, ba yinginiya, abasomesa nobuyigirize obulala.  Omukolo guno gwetabiddwako omumyuka asooka owa Katikkiro Owek. Dr. Hajji Twaha Kigongo Kaawaase, Owek. Noah Kiyimba minisita wamawulire, Omuk. Josephine Nantege omuteesiteesi omukulu mu Buganda, Omuk. Eng. Patrick Ssembajjo nabalala.         	https://gambuuze.ug/2023/01/06/katikkiro-mayiga-asabye-gavumenti-okusoosowaza-ebiyamba-abantu-okuva-mu-bwavu/
politics	AKAMYUFU KA NRM:  Eyeesimbyewo Bamusuulidde Ssanduuke y’Abafu	  Mitooma Abatuuze ku kyalo Rwakikambuzi mu Mitooma basattidde oluvanyuma lw’okukeera nga luggya lwa munnabwe eyeesimbyewo Arthur Kazoora nga musuliddwamu Ssanduuke y’abafu nga eriko ne ssente. Ssanduuke eyasuuliddwa mu maka ga Kazoora Kazoora nga ayagala kukikirira Ruhinda South mu Palamenti, yategeezezza nti balirwana be bebamuyise ku makya ga leero ku Lwokubiri okulaba ekikolwa kino ekya Sitaani era nga kyabulogo. Ono yanyonyodde nti ku Ssanduuke kubaddeko ssente z’obupapula bw’enkumi ebbiri okugyetoola nga ziwera emitwalo musanvu mu enkumi nnya (74000). Kino RDC we Mitooma Ada Nasiima yakikasizza nategeeza nti batandise dda okunoonya ali emabega w’ekikolwa kino asobole okuvunaanibwa. Nisiima yagasseeko nga abatuuze be Rwakikambuzi bwebamukubidde ne poliisi era bweyatuusewo nasanga nga mu maka ga Kazoora musuliddwamu Ssanduuke y’abafu. “ Ekikolwa kino bakikoze okutiisatiisa bantu obutalonda naye mubeere bakakafu nti ku Lwokutaano tugenda kulonda era wakati wa bonna abeesimbyewo tugenda kufunako omuwanguzi omu,” Nisiima bweyalambuludde. Ono yalabudde abeesimbyewo okukomya ebikolwa nga bino kubanga eno ssi y’engeri entuufu ey’okufunamu obuwagizi era nasaba ne Kazoora okusigala nga mugumu. Kazoora yategeezezza nti talina kyatidde kubanga musajja mukkiriza, era nasuubizza abawagizi be okuwangula akamyufu ka NRM ku Lwokutaano lwa wiiki eno. Oluvanyuma poliisi Ssanduuke ne ssente ebitutte okwongera okunoonyereza abali emabega w’ekikolwa kino. Abavuganya mu kamyufu ke Ruhinda South kuliko; Arthur Kazoora, Ambrosio Byamugisha Muhoozi n’omubaka aliyo Capt. Dononzio Kahonda.    	https://gambuuze.ug/2020/09/01/akamyufu-ka-nrm-eyeesimbyewo-bamusuulidde-ssanduuke-yabafu/
health	DP erabudde abagaana abatannagemebwa okuyingira mu bifo byabwe, bamenya mateeka	  Ekibiina ky’ebyobufuzi ekyaDemocratic Party (DP) kirabudde gavumenti, ebitongole ne kkampuni ezitandise okugaana abantu abatali bageme okuyingira mu woofiisi zaabwe, okweddako kuba kino kimenya mateeka. Omuwabuzi w’ekibiina kya DP ku nsonga z’amateeka, Luyimbaazi Nalukoola ntibw’eba nga gavumentieyagala okukozesa kino okukunga abantu okwegemesa, balina okuddayo mu mateeka okunoonya we bayinza okwekwata. Bino Nalukoola yabyogeredde mu lukung’aana lwa bannamawulire olwatudde ku City House mu Kampala ku Lwokubiri. “Ekibiina kya Democratic Partykyagala ebitongole bya gavumenti okukulembeza amateeka mu bye bakola so si kukola nga bwe baagala kuba kiba kimenya mateeka.” Nalukoola bwe yagambye. Bino we bijjidde ng’ebimuku bitongole bya gavumenti bigaanye abantu abatannaba kwegemesa okuyingira mu bizimbe byabwe, mu bano mulimu; National Medical Stores, National Drug Authority, Ministry of Health n’ebirala. Abamu ku bakulu omuli amyuka Ssaabawandiisi wa NRM, Rose Namayanja yavaayo n’awagira eky’okugaana abatannagemebwa okuyingira mu woofiisi zino, ng’agamba nti kijja kuwaliriza abantu okwongera okwegemesa batuuke waakiri obukadde 4.8 Decemba w’anaatuukira. Okusinziira ku Minisitule y’ebyobulamu, mu kadde kano abantu obukadde 3 bwe bwakagemebwa n’eddoozi esooka.         	https://gambuuze.ug/2021/11/03/dp-erabudde-abagaana-abatannagemebwa-okuyingira-mu-bifo-byabwe-bamenya-mateeka/
sports	Ssaabasajja Kabaka asiimye okulabikako eri Obuganda nga aggulawo  emipiira gy’Amasaza 2021	     Omumyuka owookubiri owa Katikkiro, Owek. Robert Waggwa Nsibirwa ategeezezza nti Nnyinimu Ssaabasajja Kabaka Ronald Muwenda Mutebi II asiimye okulabikako eri Obuganda ku Lwomukaaga luno era aggulewo emipiira gy’Amasaza egy’omwaka guno 2021. Bino Owek. Nsibirwa abyogeredde mu Bulange bw’abadde atongoza empaka zino ku lwa Katikkiro Charles Peter Mayiga n’asaba abantu okwaniriza Nnamunswa ku lunaku olwo era bayambeko ne ttiimu zaabwe okweteekateeka. “Mbategeeza mwenna abali wano wamu n’abatulaba ku Terefayinanti Nnyinimu Ssaabasajja Kabaka asiimye alabikeko eri Obuganda nga 20 ku Lwomukaaga luno n’omupiira ogugenda okutandikirwako wakati wa Kyaddondo ne Gomba.” Owek. Nsibirwa bw’agambye. Owek.Waggwa ategeezezza nti empaka zino zimanyiddwa okuleetawo okutabagana wakati w’abantu ba Kabaka kuba zizannyibwa abantu abali mu bitundu ebyo nga si nsonga baganda oba nedda. Okusinziira ku Owek. Waggwa, okweteekateeka mu masaza ag’enjawulo kubadde mu masaza agatali gamu ng’abakwatibwako obutereevu babanguddwa era waliwo n’ebitone ebizuuliddwa awamu n’okufuna emirimu nga byonna bibala by’amasaza. Owek. Nsibirwa agambye nti ku mulundiguno balina bye bagenda okwesibako nga mwe muli okunyweza obumu mu bantu ba Kabaka nga bakulembeza ebibagatta ng’emipiira gy’Amasaza awamu n’okusaba abaami okukola buli ekisoboka okutaasa abaana aboobuwala ku kirwadde kya Mukenenya. Ku nsonga y’obutebenkevu mu ggwanga,Owek. Nsibirwa asabye bannayuganda okumanya nti tebalina ndowooza yeemu era beewale obutujju era bakkakkanye ku busungu era beekengere n’okutebuka abalabe bonna abasobola okubatuusaako obulabe wabula basigale nga bavumu basobole okutambuza emirimu. Owek.Waggwa Nsibirwa agamba nti ekiseera kituuse gavumenti ya Uganda ku bigambo ebingi byeyogera egatteko amaanyi kisobole okukomya omuze gw’abatujju abamalawo obulamu bwa bannayuganda. AteMinisita Ssekabembe asabye abazannyi mu ttiimu z’Amasaza ez’enjawulo okukozesa omukisa guno ogubaweereddwa Ssaabasajja Kabaka okutumbula ebitone byabwe mu kusamba omupiira basobole okwekulaakulanya.  Minisita w’abavubuka n’ebyemizannyo, Owek. Ssekabembe asiimye bannamikago olw’obuwagizi bwe bawadde Obwakabaka mu kikopo ky’Amasaza ebbanga lyonna ne mu kiseera ng’ekirwadde kya Corona kizing’amizza ebyenfuna naye ne basigala ku mulamwa okukyusa embeera z’abantu ba Kabaka. Owek. Ssekabembe annyonnyodde nti omuwanguzi w’ekikopo ky’Amasaza agenda kwewangulira obukadde bwa ssente 12, owookubiri afune obukadde 9 ate owookusatu aweebwe obukadde 7 ate anaasinga banne okulengera obutimba aweebwe emitwalo gya ssiringi 30.      	https://gambuuze.ug/2021/11/17/ssaabasajja-kabaka-asiimye-okuggulawo-emipiira-gyamasaza-2021/
religion	Ssekiboobo alagidde abasenze ku ttaka lya Buganda lye yawa ekkanisa okwewandiisa	 Bya Jesse Lwanga  Omwami w’essaza lya Ssaabasajja Kabaka ery’e Kyaggwe, Ssekiboobi Elijah Bogere Mulembya, alagidde abatuuze ku ttaka ly’Obwakabaka ery’e Nakanyonyi mu Mukono  okuwandiika bannanyini bibanja okusobola okumalawo embiranye wakati w’Obulabirizi bw’e Mukono n’abatuuze.  Ssekiboobo okwogera bino abadde ku kyalo Nakanyonyi ekisangibwa mu ggombolola y’e Nabbaale mu disitulikiti y’e Mukono, okulaba ng’atabaganya abatuuze n’ekkanisa oluvannyuma lw’omulabirizi we, Mukono James Williams Ssebagala okwekubira enduulu ewa Katikkiro. Kino kiddiridde abatuuze ku kyalo Nakanyonyi okukkakkana ku mmere ya babuulizi gye babadde baasimba neb agisaawa nga bawakanya ekkanisa okutwala ebibanja byabwe nga tennaba kubasasula. Okusinziira ku batuuze ettaka lino Obwakabaka bwa Buganda bwe bwaliwa Ekkanisa y’e Mukono nga kati Obulabirizi bw’e Mukono okutwala ebibanja byabwe ku mpaka, si kya bwenkanya. Mu lukiiko olutudde ku kyalo kino,  abatuuze bategeezezza Ssekiboobo nti Ekkanisa ye yabasangako nga bo ba bibanja wabula tebasobola kugikkiriza okubasindiikiriza nga temaze kubasasula. Abatuuze balumiriza Ekkanisa okukozesa poliisi y’e Naggalama ne babasiba oluvannyuma yo n’etandika okusaawa ebintu byabwe nga bali mu makomera.  Ssentebe w’ekyalo kino, Peter Kaweesa agamba nti kituufu ettaka lya Kkanisa naye ate Ekkanisa ye yasangako abatuuze  era eky’okuwamba ebibanja byabwe n’okusaanyaawo emmere yaabwe, tekikola makulu.  Wabula ye omwogezi w’Obulabirizi bw’e Mukono, Derrick Kaddu, abiwakanyizza n’ategeeza nti  ku ttaka lino tekwaliko muntu yenna wabula bajja beesenzaako era n’akakasa nti ng’ekkanisa tebagenda kukkiriza kufiirwa ttaka lyabwe. Ettaka lino kigambibwa lituddeko abantu abasoba mu 300 nga likunukkiriza yiika 400.      	https://gambuuze.ug/2021/05/01/ssekiboobo-alagidde-abasenze-ku-ttaka-lya-buganda-lye-yawa-ekkanisa-okwewandiisa/
sports	Abalina ebitone mwefubeeko – Katikkiro Mayiga	   Kamalabyonna wa Buganda Charles Peter Mayiga, asabye bannabyamizannyo okwerwanako batumbule ebitone byabwe, basobole okubifunamu ettutumu wamu n’ensimbi beekulaakulanye. Katikkiro Mayiga, Shafic Kiwanuka ne Salim Uhuru  Owek. Mayiga okwogera bino abadde asisinkanye bannabyamizannyo abakubi b’ebikonde abeegattira mu kibiina kya Great Strikers International olwaleero ku Lwokutaano mu bimuli bya Bulange nga bamwanjulira nnantameggwa wa World Boxing Federation ku lukalu lwa Africa, Shafic Kiwanuka.  “Abaaweebwa ebitone mulina okwefubako ennyo okulaba ng’ebitone bikula kuba ebitone byokka ku lwabyo tekimala. Munnabyamizannyo alina ekitone alina okubeera mu kutendekebwa ebbanga lyonna.” Owek. Mayiga bw’agambye. Kamalabyonna bannabyamizannyo abawadde amagezi okweyambisa talanta zaabwe nga bakyasobola era banyikire okukola ennyo. “Omuntu yenna okuwangula obulamu ateekwa okuzuula oba okuvumbula ebitone Katonda bye yamuwa ate n’abikozesa bulungi ne bimutuusa ku kukulaakulana.” Mayiga bw’agasseeko. Owek. Mayiga agamba nti singa omuntu atuula ku kitone kye n’agaana okukikozesa tewaba njawulo n’oyo atakirina. Ono yagambye nti emizannyo gwafuuka mulimu nga bw’olaba abatuula mu woofiisi oba abakeera okulima mu nnimiro wadde nga gisobola okusanyusa abantu wamu ne nannyini kyo. Kamalabyonna yabasabye ebitone babitwale ng’omulimu basobole okubifunamu ettutumu wamu n’ensimbi. Abakuutidde okukola ennyo dduyiro wamu n’okulya emmere entuufu wamu n’okwewala emize ng’ettamiiro, ebiragalalagala n’abakazi, kuba bino bisobola okubalemesa ebitone. Owek. Mayiga agamba nti balina okwewala okulowooza kuba kusobola okubaggya ku mulamwa. “Enneeyisa ya munnabyamizannyo y’evaako obuwanguzi bwe n’okuwangulwa kwe,” Mayiga bw’abalambise. Bano abakulembeddwamu Pulezidenti wa ‘Uganda Professional Boxers Commission’, Salim Uhuru, basiimye Kamalabyonna olw’okubaaniriza n’entanda gy’abawadde era ne bagula Ssatifikeeti ya mitwalo nkaaga (600,000) okuwagira emirimu gy’Obwakabaka.    	https://gambuuze.ug/2021/02/05/abalina-ebitone-mwefubeeko-katikkiro-mayiga/
business	Abavuzi ba takisi bazinzeeko ekitebe kya KCCA	 Abavuzi ba takisi  ku KCCA  Abavuzi ba takisi abakolera mu ppaaka ya Usafi olwaleero zazinzeeko ekitebe kya KCCA mu Kampala okulaga obutali bumativu bwabwe olw’okubaawo bannabwe abakolera wabweru wa paaka.  Bano bavunaana abakulira ekitongole kya KCCA okulemererwa okussa munkola ekiragiro kyabwe ekigaana takisi zonna ezikolera ku luguudo lw’Entebe okubeera mu ppaaka.   KCCA mu Mukulukusabitongotungo w’omwaka oguwedde yayise ebiragiro ebipya ebijja takisi zonna eziri ku siteegi y’e Kajjansi, Zana, Namasuba, Kasenyi, Ndeeba, Sembuule, Kibuye Queens way ne Ndejje okuva mu ppaka enkadde okudda mu Usafi park.   Kyokka takisi ezimu zaasigala ku luguudo lwa Nasser, ku kibangirizi ky’eggali y’omukka, wamu ne mu paaka enkadde yennyini. Joseph Kato, omuvuzi wa takisi yagambye nti okugenda mu maaso n’okuzimuula ekiragiro kya KCCA nga takisi ezimu zisigala ku nguudo kireetera abasaabaza obutagenda mu Usafi, ekintu ekibafiiriza.   Twaha Wakirobo, naye omuvuzi wa takisi agamba olunaku agenda Entebbe emirundi ebiri gyokka kubanga waliyo takisi nnyingi mu ppaka. Ono agamba bw’osaako 6000 kaasasula buli lutikka, aba tasigazaawo yadde akasente k’okuwa nnanyini takisi.  Bano baagala KCCA ebiyingiremu egobe abo bonna abaasigala ku nguudo okugenda mu Usafi buli muntu asobole okukola.     	https://gambuuze.ug/2020/03/09/abavuzi-ba-takisi-bazinzeeko-ekitebe-kya-kcca/
politics	Katikkiro Mayiga avumiridde ekiwambabantu ekisusse	   Katikkiro Charles Peter Mayiga avumiridde ekiwambabantu ekisusse mu ggwanga era n’asaba abantu abawambibwa bakwatibwe mu bwerufu era bwe babaako omusango gwe bazza basimbibwe mu mbuga z’amateeeka. Bino Katikkiro yabyogeredde mu Lukiiko lwa Buganda olwatudde ku Mmande bwe yabadde ayogera ku bigenda mu maaso mu ggwanga nga bw’eri enkola y’Olukiiko. Katikkiro nga ayogerera mu lukiiko lwa Buganda “Mu Uganda eya kaco kano, abantu bakyakwatibwa ne bawambibwa. Nalaba ebifaananyi ky’omwana nga bamuggyeemu enjala, musango ki oguggyisaamu omuntu enjala bannange?” Katikkiro Mayiga bwe yabuuzizza. Owek. Mayiga yasabye, abantu abateeberezebwa okubeera abazzi b’emisango ababanonye basooke kubeeyanjulira olwo bakwatibwe era bategeezebwe emisango gye bavunaanibwa era n’ababakwata babeere n’ebiboogerako. Ku nsonga y’ebintu Buganda by’ebanja Gavumenti, Katikkiro Mayiga asabye Buganda esasulwe obuwumbi 51 Gavumenti bwe yali esuubizza okusasulwa mu 2018/19 ne 2019/20 kuba ku zino Buganda yafunako obuwumbi 13 bwokka. Katikkiro Mayiga era yasinzidde mu Lukiiko luno n’avumirira abantu abatandise okutabikiriza eby’obufuzi mu nteekateeka z’Obwakabaka ng’Emmwanyi Terimba n’agamba nti kino kirina okukoma kuba enteekateeka eno yaakununula bantu banaku. Mu ngeri yeemu, Mukuumaddamula Mayiga yalabudde abantu abakozesa obubi omutimbagano n’asaba abantu okubeegendereza kuba bano baliko omuntu abasasula balemesa emirimu okutambula mu Bwakabaka. ” Abantu ne muddawo ne mubika Ssaabasajja Kabaka ne Kabaka yennyini n’atuuka n’okyogerako! Kabaka abeewuunya. Mwegendereze nnyo bamuloddokaayi nkuuwe.” Owek. Mayiga bwe yalambuludde. Katikkiro Mayiga yavumiridde n’ebikolwa ebityoboola Obuwangwa wamu n’Ennono mu mikolo naddala okwanjula era yasabye ababikola okweddako era abakiise ab’enjawulo baavumiridde ebikolwa bino ne basaba wabeewo ekikolebwa mu bwangu. “Abantu batyobodde nnyo Ennono yaffe ku mikolo egy’okwanjulwa. Abantu ne bentinkuula mu ngeri eswaza ennyo. Obulenzi bu katumwa ne bwekola ebintuntu. Omuko ayanjuddwa n’adda mu kwentinkuula olwo bakutende batya?” Mayiga bw’agasseeko Omu ku bakiise era Ssaabagunjuzi w’ekisaakaate kya Maama Nnaabagereka, Omuk. Rashid Lukwago, yategeezezza nti ebikolwa bino byoleka ekifaananyi ekikyamu era bivudde ku kukoppa n’okutabikkiriza eby’obuwangwa ky’agambye nti kikyamu. Olukiiko luno luliko ebiteeso bye lwasembye nga kuno kuliko; ensonga ya Federo, okusiima Nnamuswa Ssaabasajja Kabaka, okuvumirira ekiwambabantu, okukomya okutyoboola ennono mu kwanjula wamu ne nnongoosereza ezaayisiddwa mu mateeka agafuga Olukiiko luno.    	https://gambuuze.ug/2021/03/16/katikkiro-mayiga-avumiridde-ekiwambabantu-ekisusse/
health	Omuwendo gw’abakyala abalongoosebwa okuzaala gweraliikiriza – Alipoota	 Kampala Omuwendo gw’abakyala abalongoosebwa nga batuuse okuzaala guli waggulu nnyo n’ogwo ogwateekebwawo ekitongole ky’ensi yonna eky’ebyobulamu, ekimanyiddwa nga ‘World Health Organisation (WHO).’ Minisita w’ebyobulamu ebisokerwako Kaducu Okusinziira alipoota efulumizibwa Minisitule y’ebyobulamu buli mwaka, ekitundu kiramba ku bamaama abatwalibwa mu malwaliro g’obwannannyini okuzaala, balongoosebwa. Bino biri mu alipoota eno eyafulumiziddwa olunaku lw’eggulo aba Minisitule y’ebyobulamu. Alipoota eraga nti ebitundu 51 ku buli 100 ku bakyala abatwalibwa mu ddwaliro lya St. Francis e Nsambya, balongoosebwa ate ng’omwaka omuwendo ebitundu 72 ku buli 100 ku bakyala abatwalibwa mu ddwaliro e Nakasero, nabo balongosebwa. Ebifulumiziddwa biraga nti omuwendo gw’abalongosebwa mu ddwaliro e Mengo ne Lubaga nagwo guli waggulu ku bitundu 47 ku buli 100, ne 41 ku buli 100 Omukungu wa Minisitule y’ebyobulamu, Dr. Henry Mwebesa yagambye nti, “Omuwendo gwabalongoosebwa mu malwaliro g’obwannannyini n’agatali guli waggulu. Mu malwaliro gavumenti omuwendo kukkiridde okuva ku bantu 35 ku buli 100 ne gutuuka ku bantu 34 ku buli 100.” Dr. Mwebesa yannyonnyodde nti omuwendo gw’abakyala abalongoosebwamu abaana mu ggwanga lyonna gukendedde ebitundu 7 ku buli 100 okuva ku bantu 49,369 mu mwaka gwa 2018/2019 ne gukka ku bakyala 45,806. Wabula amalwaliro okuli; Mubende hospital, Hoima hospital, Fort Portal hospital ne Mulago Specialized Women’s and Neonatal Hospital, abakyala abalongoosebwamu abaana, gweyongera ebitundu 2 ku buli 100. Okusinziira ku Alipoota eno, eddwaliro lye Gulu lye lirina omuwendo ogusembayo okubeera wansi n’ebitundu 12 ku buli 100 mu mwaka gw’ebyensimbi ogwa 2019/2020. Minisita w’ebyobulamu ebisookerwako Dr. Joyce Kaducu, yategeezezza nti omuwendo guno gwetaaga kunoonyerezaako bamanye lwaki guli waggulu. Dr. Kaducu yannyonnyodde nti omuwendo guno gwandiba nga gujja lw’abamu ku bali embuto okusindikibwa mu malwaliro amanene oluvannyuma lwa Health Center IVs okulemererwa naye n’asuubizza okunoonyereza ku nsonga eno. Ekitongole kye nsi yonna kyalambika nti omuwendo gw’abakyala abalongoosebwamu abaana gulina kubeera wakati wa bakyala 10-15 ku buli 100 mu buli ddwaliro. Aba WHO bagamba nti okulongoosebwamu omwana, maama alina kusooka kulemererwa okuzaala bulungi.    	https://gambuuze.ug/2020/11/25/omuwendo-gwabakyala-abalongoosebwa-okuzaala-gweraliikiriza-alipoota/
politics	Poliisi etandise omuyiggo gw’ abakoze efujjo mukuziika Jakana Nadduli	   Poliisi y’eggwanga etandise omuyiggo ku bawagizi ba NRM naba NUP abalwanidde mu maka ga Hajji Abdul Nadduli bwebabadde baziika mutabani we Jakana Nadduli eyafudde olunaku lw’eggulo ku Mmande. Jakana Nadduli yasangiddwa mu makaage nga afiridde mu buliri wabula abantu ab’enjawulo naddala bannabyabufuzi batandise okubaako bebasongamu nga bagamba nti balina kyebamanyi ku nfa ya Jakana. Era wano Pulezidenti Yoweri Kaguta Museveni yalagidde wabeewo okunoonyerea ku nfa ya Jakana ensi esobole okutegeera ekituufu. Wabula eggulo mu kumuziika e Kadunda – Kapeeka mu Nakaseke aba NRM nga bakuliddwamu Mpologoma Majjambere balwanaganye naba NUP oluvannyuma lwa Majjambere okubalemesa okwogera era omukolo negusooka gusanyalalamu okumala akaseera. Ekiwandiiko ekifulumiziddwa poliisi ku Lwokubiri, Omwogezi wa poliisi Fred Enanga agamba nti batandise okunoonyereza ku fujjo lino awamu n’akabinja k’abavubuka akamu akeefudde ekirala mu kutabangula emirembe. “ Waliwo aba Opozison abeeyisa mu ngeri etasaana ku mikolo gy’okuziika. Tulabula abantu bano era tubakowoola okwewala embeera eno kuba si ya buntubulamu,” Enanga bw’agambye. Ono alabudde abo bonna ababadde bakola kino okwewala okutabiikiriza eby’obufuzi mu kufa n’ ennyimbe kuba akaseera kano tekasosola era tekasanaamu bukyaayi. Enanga agamba nti bagenda kunoonya buli muntu eyakoze efujjo ekika kino ewa Nadduli asobole okusimbibwa mu mbuga z’amateeka era avunaanibwe. Enanga agamba nti abakugu bapoliisi bamaze dda okugenda mu ddwaliro lye Nakasero ewali abamu ku bakoseddwa nga ebiwundu byebafunya byakuyamba nnyo mukunoonyereza kwebaliko nga Poliisi.           	https://gambuuze.ug/2022/10/25/poliisi-etandise-omuyiggo-gw-abakoze-enfujjo-mukuziika-jakana-nadduli/
politics	Okusunsulamu okwa gavumenti ez’ebitundu kukwatiddwa bubi – FDC	 Bya Gladys NamyaloKampala Ekibiina kya Forum for Democratic Change (FDC) kyemulugunyizza ku ngeri akakiiko k’ebyokulonda gye kakuttemu ensonga y’okusunsula abeesimbyewo ku bifo bya gavumenti ez’ebitundu naddala ekya bakkansala. Ssemujju Nganda nga ayogerako eri bannamawulire Okusinziira ku FDC abeesimbyewo babadde bangi nnyo era ng’abasinga babadde basula mu bifo awasunsulibwa mu bitundu nga; Mukono, Wakiso, Kampala n’ebirala. Okwemulugunya kuno kukoleddwa omwogezi w’ekibiina kino Ibrahim Ssemujju Nganda bw’abadde ayogerako eri bannamawulire leero ku kitebe ky’ekibiina e Najjanankumbi mu Kampala. “Okusunsulamu kuno kukwatiddwa bubi mu bitundu by’ebibuga; omuwendo gwa bakkansala gye guli omunene. Abeesimbyewo babadde basula mu bifo bino e Wakiso, Mukono n’ewalala. Mu bifo ebimu babadde balina okugulirira abakuumi ku ggeeti babakkirize okuyingira munda we basunsulira.” Ssemujju Nganda bw’agambye. Okusunsulamu abeesimbyewo bano kugenda kukomekerezebwa ku Lwokuna lwa wiiki eno nga 1/10/2020. Ssemujju yagambye nti e Wakiso enkola y’okukola ku oyo asoose okutuuka, baagivuddeko nebatandika okuwa ennaku buli kitundu kwe balina okukikolerako era nga n’okutuusa kati abantu bangi tebannakolebwako. Ono alumiriza nti obwedda okusinga bakola ku bannakibiina kya NRM era n’asaba Ssentebe w’akakiiko k’ebyokulonda okunoonyereza ku nsonga eno mu bwangu. Nganda ategeezezza nti okuva lwekiri nti abeesimbyewo bamaze okubasunsula, akakiiko k’ebyokulonda kalina okuvaayo okulambika enkug’aana bwe zigenda okukubibwa awamu n’abeesimbyewo abatalina ssente zigenda ku leediyo ne ttiivi bwe bagenda okunoonyaamu akalulu kano. Ono era ategeezezza nti wadde akakiiko k’ebyokulonda kaali kakkiriza enkung’aana ez’abantu abatonotono, wabula tekaateekako kkomo ku muwendo gw’abantu. Ssemujju asinzidde wano ku lw’ekibiina n’akungubagira eyali Mmeeya wa Kampala, Al Hajji Nasser Ntege Sebaggala eyafudde ku lun Lwomukaaga lwa wiiki ewedde. Mu bubaka obw’enjawulo ekibiina bwe kyafulumizza Sebaggala bamwogeddeko ng’omusajja abadde omumalirivu buli lw’abadde asalawo okubaako ky’akola. “Okuva omugenzi lwe yeesowolayo mu 1998 okuvuganya ku kifo ky’obwammeeya, yawa abantu bamufunampola n’abantu abatasomangako essuubi ly’amaanyi okwetaba mu by’obufuzi bwa Uganda era ekyo tugenda kukimujjukirirako lubeerera.” Ssemujju bw’agambye. Ssemujju yagasseeko nti Sebaggala abadde kyakulabirako mu by’obufuzi era ng’abadde talina lusozi lwonna lw’atya kuwalampa, ekintu ekyamufuula eddoboozi lya bannakampala era ng’emirundi mingi abadde abalwanirira.    	https://gambuuze.ug/2020/09/28/okusunsulamu-okwa-gavumenti-ezebitundu-kukwatiddwa-bubi-fdc/
politics	Aba NUP batongozza okusonda ssente  za Kampeyini	 Bannakibiina ki NUP nga batomgozza okusonda ssente  Kamwokya Omubaka Robert Kyagulanyi era Pulezidenti w’ekibiina ki National Unity Platform (NUP) atongozza kaweefube w’okunoonya ssente ezinabayambako okunoonya akalulu atuumiddwa ‘Muda ku Muda’. Kaweefube Kyagulanyi yamutongozza ku Lwokubiri wali ku kitebe ky’ekibiina e Kamwokya nasaba bannayuganda bonna okuwaayo kyebalina kubanga beetaaga ssente mu kalulu kano. Kyagulanyi era yalabudde bannakibiina naddala abakakiiko k’ebyokulonda akalina okusunsulamu abakwatira ekibiina bbendera okwewala okulya enguzi kubanga eggwanga lyonna libataddeko amaaso. Omubaka Kyagulanyi yagambye nti,“Ffenna ffenna twenkana era tulina obuvunanyizibwa bwebumu. Tewali gwetugenda kusukkulumya ku munne ate tetulina gwetugenda kukakkanya ku mulala.” Ono yakuutidde akakiiko k’ebyokulonda akapya okumanya nti bebakutte ekifananyi kye kibiina era nga bannayuganda balinze okulaba nga boolesa obwerufu n’obwesimbu mukusalawo anakwata bbendera. Yazzeemu nakukkulumira ab’ebitongole by’ebyokwerinda ababalemesa okugenda ku mikutu gy’ebyempuliziganya egy’enjawulo wadde nga bakimanyi nti akalulu kano kakunoonyezebwa mu nkola ya sayansi nalaga nga bwebagenda okwongera okubatwala mu kkooti. Kyagulanyi asabye abavubuka okuvaayo beesimbewo kubanga lino ddembe lyabwe era bafube okulaba nga NUP oba Opozisoni esimbawo omuntu nalaga nga bwebalina enteekateeka y’okukolera awamu nga Opozisoni gyebafumba. Mu kwogera kwe, ssentebe akanoonya ssente era nga y’amyuka Ssaabawandiisi wa NUP Aisha Kabanda,yategeezezza nga bwebanoonya ssente akawumbi kalamba okusobola okutambuza kampeyini zabwe. Zino Kabanda agamba nti basuubira okuzijja mu bannayuganda abawera obukadde 12 okwetoloola ensi yonna era nga bajja kukola buli kimu okulaba nga buli nnusu etuukirizza ekigendererwa.    	https://gambuuze.ug/2020/08/25/aba-nup-batongozza-okusonda-ssente-za-kampeyini/
religion	Museveni alagidde ekkanisa y’omu Ndeeba eddemu ezimbibwe	 Pulezidenti Museveni alagidde ekkanisa ya St. Peter’s mu Ndeeba eyamenyeddwa okuddamu okuzimbibwa mu bwangu ddala era nawera nga bweyegasse ku lutalo lw’okunnunula ekkanisa eno. Museveni yabyogedde ku nkya ya leero bweyabadde alambula ekkanisa eno eyakoneddwa wali mu Ndeeba. “Ngenda kukubira Bisoopu Kityo Luwalira era ettaka lijja kusigala nga lya kkanisa, negasse mu lutalo luno era tugenda kuzimba ekkanisa empya,” Museveni bweyagambye. Ekkanisa ya St. Peter’s yasendeddwa mu kiro kya Ssande bawanyondo ba kkooti abafunye olukusa okuva mu Kampala Capital City Authority (KCCA). Museveni yasabye akakiiko ka ‘ State House Anti Corruption Unit’ akakulirwa Edith Nakalema okunoonyereza ensonga eno. Akakiiko kano kabadde kamaze dda okukwarta abapoliisi wamu n’omukungu wa KCCA bakayambeko mu kunoonyerezza Omugagga Dodovico yagambibwa okubeera emabega w’okusenda ekkanisa eno nga alumirizza nti ekkanisa yiye. Museveni yasuubizza ‘Vicar General’ Augustine Kayemba nga bwamaze okuyingira mu nsonga eno agigonjoole. “Ndi mwenyamivu ku kyatuusewo ku kkanisa eno naye tugenda kubonereza buli yenyigiddemu,” Museveni bweyalambise. Museveni yategeezezza nti n’ ekkanisa naye yabadde mu nsobi, naye banditudde nebagonjoola ensonga eno nga tebamenye kkanisa. “Abantu bammwe nga abalamuzi balina okubaako ekkomo, mulabe kyebakoze. Wadde ekkanisa eyinza okuba nga yabadde mu nsobi naye banditudde neboogera mukifo ky’okumenya ekkanisa,” Museveni bweyagambye. Ono yawakkanyizza ebigambibwa nti gavumenti yabaddemu mu lukwe nategeeza nti ye mukulisitaayo atasobola kukkiriza kino.    	https://gambuuze.ug/2020/08/14/museveni-alagidde-ekkanisa-yomu-ndeeba-eddemu-ezimbibwe/
health	Bataata be basinze okukabassanya abaana abawala mu muggalo – Alipoota	 Alipoota efulumiziddwa Minisitule y’ekikula ky’abantu n’abakozi, eraze nti abasajja naddala bataata mu maka be basinze okwenyigira mu bikolwa by’okukabassanya abaana okuva omuggalo lwe gwatandika mu mwezi Gwokusatu. Kamisona Fred Ngabirano nga aliko byanyonyola Kamisona w’abavubuka n’abaana mu Minisitule eno, Fred Ngabirano ategeezezza nti ebivudde mu ssimu gye baateekawo eya Sauti 116 okuyambirako abaana, eraze nti bafuna misango 3,673. Omuwendo guno gukola ebitundu 43 ku buli 100 era nga gino gyonna girumiriza bataata. “Ebitundu 77 ku buli 100 ku bantu abeenyigira mu bikolwa by’okukabassanya abaana abawala byakolebwa ba kitaabwe, eno y’ensonga lwaki tukwataganya n’obukulembeze obw’ensikirano wamu n’abalala abakwatibwako okumalawo omuzze guno, ” Ngabirano bw’agambye. Alipoota era eraga nti ebikolwa by’okukabassanya abaana okuva mu mwezi Gwokusatu gwalinnya okuva ku bitundu 20.1 ku buli 100 negutuuka ku bitundu 40 ku buli 100 mu mwezi Gwomusanvu. Ngabirano agambye nti essimu ge bafuna nga geekuusa ku bakazi gali 569 mu kiseera mu bbanga lya Janwari okutuuka mu Gwomwenda.Ono agamba nti nga gavumenti essira bagenda kuliteeka ku kuyigiriza bazadde bamanye engeri gye basobola okukwatamu abaana. Ono agasseeko nti emisango gy’okukulusanya abaana, okubakuba wamu n’obutafaayo ku baana gye gisinze obungi era nasaba abantu mubitundu ebyenjawulo okufaayo bakuume abaana bano naddala ab’obuwala. Alipoota era ennyonnyola nti essimu 199,000 ze zaakuba ku Sauti 116 era nga ku zino abasajja bakola ebitundu 57 ku buli 100, abakazi bali ebitundu 43 ku buli 100 ate abaana nebabeera ebitundu 12 ku buli 100. Bino we bijjidde nga Maama Nnaabagereka Sylvia Nagginda yaakamala okukubiriza abazadde baleme kufumbiza baana bawala nga tebanneetuuka era n’alaga okunyolwa nti ebikolwa by’okutulugunya abaana ate bisinga mu maka abaana gye bandifunidde obukuumi.    	https://gambuuze.ug/2020/10/06/abasajja-be-basinze-okukabassanya-abaana-abawala-alipoota/
politics	Anita Among:  Muve ku ng’ambo, Sipiika Oulanyah akyali mulamu era ajjanjabwa	 Amyuka Sipiika wa Palamenti, Anita Among asabye abantu okwesonyiwa eng’ambo ezitambuzibwa ku mitimbagano ku bulamu bwa Sipiika Jacob Oulanyah n’ategeeza nti akyali mulamu. Oulanyah yaddusiddwa mu ggwanga lya Amerika wiiki ewedde gy’akyali n’okutuusa kati ng’afuna obujjanjabi. Wabaddewo ebiyinting’ana nga biraga ng’embeera ya Sipiika Jacob Oulanyah bwe yatabuse ate abamu ne bategeeza nti yabadde avudde mu bulamu bw’ensi ekintu ekitali ekitabadde kituufu. Mu bubaka bw’atadde ku mutimbagano gwe ogwa Twitter, Among agamba nti abantu tebalina kugendera ku ng’ambo zino kuba teziriimu makulu era bulimba bwennyini. Okusinziira ku Among, Oulanyah akyafuna obujjanjabi era asabye bannayuganda okwongera okumusabira asobole okusukka amangu. “ Bannansi bannange abaami n’abakyala, Omukulembeze waffe era muganda waffe Rt. Hon. Jacob Oulanyah ali mukufuna obujjanjabi okuva mu basawo abakugu. Temugendera ku bulimba obuli ku mitimbagano ku bulamu bwe. Mbasaba mumusabire assukke mangu.” Among bw’annyonnyodde. Kinajjukirwa nti Ssabbiiti ewedde Omumyuka wa Sipiika yategeeza Palamenti nga Sipiika Oulanyah bw’ali omulwadde era nga yatwaliddwa mu ggwanga lya Amerika okusobola okufuna obujjanjabi obusingawo. Among agamba nti yasobodde okwogerako naye era n’amukakasa nti embeera egenda etereera.      	https://gambuuze.ug/2022/02/14/anita-among-muve-ku-ngambo-sipiika-oulanyah-akyali-mulamu-era-ajjanjabwa/
politics	Uganda yetaaga Federo – Katikkiro	 Kamalabyonna wa Buganda Charles Peter Mayiga, ategeezezza nga bwewaliwo obwetaavu Uganda okufuna enfuga ya Federo kiyambe ebitundu ebimu okwekolera ku bizibu byabyo mu bwangu. Katikkiro Charles Peter Mayiga Okwogera bino Mukuumaddamula yabadde ku ttendekero lya Buganda Royal Institute e Mengo mu Kampala ku Mmande nga aggulawo Olusirika lw’Olukiiko lwa Buganda olw’omwaka guno. “Nze sirabawa mutawaana ab’e Busoga bwebekolera ku nsonga zabwe nga ebyenjigiriza, ebyobulamu nze sirabawo. N’okugaba obukookolo, Ssebo gavumenti esinziire e Kampala egabe obukookolo e Masaba, bunatuuka. Waliyo ettaka libumbulukuka eyo e Buduuda, bwetuteekayo gavumenti eyamanyi oludda eyo tesobola kukola kwebyo?” Mayiga bweyabuuzizza. Mayiga yategeezezza nti eno yengeri yokka ebintu nga ebibira gyebisobola okukuumibwa wamu n’okukola ku bizibu ebiruma abantu mu bitundu ebyenjawulo. “Singa nalina obuyinza wandibaddewo omuntu azimba mu lutobazi mbu munnamakolero, tewali gwenaganyiza kuzimba mu ntobazi ntino musigansimbi,” Katikkiro bweyalambuludde. Abamu ku beetabye mu Lusirika luno Katikkiro yasabye abantu okukuuma ettaka lyabwe nga bwekirambikiddwa mu nsonga Ssemasonga za Buganda ettaano. Katikkiro yategezezza nti, okuzza Buganda ku ntikko gulina kubeera mulimu gwa bantu bonna ssi balondemu kubanga Bulange kitebe ekigatta abantu bonna era bfa tewali alinawo buzaale. “Okuzza Buganda ku ntikko, ssi mulimu gwabe Mengo, buli omu waali alina ettofaali lyalina okusaako. Ab’e Mengo be baani, abantu nze bagamba banzaala Kasanje ggombolola Ssabawaali Bukoto mu Buddu, eno ndi ku kyeyo nasomoka Lwera ssiri we Mengo,”Bwatyo Mayiga bweyategeezezza. Yasabye abantu okukolera awamu balwanyise obwavu nalambulula nti, eno y’ensonga lwaki baleeta puloojeekiti y’Emmwanyi Terimba era nabakuutira okukuuma ettaka kubanga lino lyelituulako obutaka bw’ebika bya Baganda eby’enjawulo. “Bwetutakuuma ttaka ennono ejja kusabulukukuka,” Mayiga bweyagambye. Katikkiro Mayiga yanyonyodde nti, buli lwe bakungaana mu nteekateeka y’Olusirika ekigendererwa kyabwe kibeera kya kuwangana magezi n’okulaba engeri gyebasobola okutambuliza awamu emirimu kiyambe Buganda okugenda mu maaso. Mayiga yalambise ababadde mu lusirika ku mirimu egy’enjawulo egyakolebwanga abantu abenjawulo okuli; Abataka, abasiige n’abaami wabula nga mu byonna banoonyangamu kya kunywezza Buganda n’okutaasa Nnamuswa Kabaka.   	https://gambuuze.ug/2020/09/14/uganda-yetaaga-federo-katikkiro/
religion	Gavumenti egenda kugula ettaka ly’ekkanisa y’e Ndeeba eyamenyebwa	 Gavumenti emalirizza enteekateeka z’okugulira Abakulisitaayo ba St. Peter’s Church mu Ndeeba, ettaka eryali lituddeko ekkanisa eno era nga likaayanirwa omugagga Dodoviko Mwanje amanyiddwa nga Dodo n’ekkanisa eno. Ekifo ewaali ekkanisa, gavumenti gyeyagala okugulira abakulisitaayo Omugagga Dodovico ne gyebuli eno akyakalambidde ng’agamba nti ettaka lirye era enkaayana zino ze zaavaako okumenya ekkanisa eweza emyaka 40 Ku biragiro by a kkooti, era okusinziira ku biwandiiko lyamuguzibwa ab’enju y’Omumbejja Evelyn Nachwa. Okusinziira ku kkooti ettaka lino lyakyusibwa mu bukyamu okudda mu mannya ga Bisoopu Danistani Nsubuga, Rev. Yuda Kitaka ne Esau Kizito era wano we yasinziira n’eragira ekkanisa okuva ku ttaka lino. Wabula oluvannyuma lw’okugimenya, Pulezidenti Yoweri Museveni yavumirira ekikolwa kino era n’asuubiza gavumenti ye okuddamu okuzimba ekkanisa eno. Waliwo n’ekiwandiiko era ekyayisibwa mu kyapa kya Uganda Gazette nga 28 Ogwomunaana 2020 nga Minisita w’ebyettaka alabula abantu okwesonyiwa ettaka lino erisangibwa ku bulooko nnamba 7 Poloti 39 kubanga gavumenti yali eryagala era ng’egenda kuddamu okuzimbako ekkanisa eno. Mu mateeka singa Minisita abeera mumativu nti ettaka gavumenti ly’egenda okutwala ligenda kugasiza wamu abantu, ekitundu nnamba 3 mu tteeka erikkiriza gavumenti okutwala ettaka (Land Acquistions Act) limuwa obuyinza okweddiza ettaka eryo. Etteeka lino liragira gavumenti okulaga ky’egenda okulikozesa era eriyirire oyo yenna abadde nannyini lyo era wano ekibeera kiddako ye gavumenti okuleeta omubalirizi waayo n’alaba ssente ezigya mu ttaka lino olwo ne lisasulwa. Ekya gavumenti okugulira ekkanisa ettaka lino kireeseewo ebibuuzo kubanga waliwo omusango oguli mu kkooti ento e Makindye ng’eno abantu 22 okuli omugagga Dodovico n’abapoliisi abawerako bavunaanibwa omusango gw’okubba ettaka lino, okujeemera ebiragiro, okwekobaana bazze omusango awamu n’okwonoona ebintu. Ku nsonga eno, Munnamateeka Max Mutabingwa yategeezezza nti ekikolwa kya Minisita okuyisa ekiragiro ng’ayagala ettaka lino, kiraga nti gavumenti ekkiriza nti ettaka lino lya muntu mulala era nga kkooti yasalawo ku ani nannyini ttaka omutuufu. Ono yasabye kkooti egobe omusango oguvunaanibwa Dodovico ne banne kubanga bano bavunaanibwa omusango ogukwata ku ttaka gavumenti ly’eyagala okugula erikulaakulanye. Omulamuzi wa kkooti ento e Makindye, Prossy Katushabe yasabye abo bonna abawakanya ekya gavumenti okweddiza ettaka lino, okuwaayo okwemulugunya kwabwe eri Ssaabawaabi wa gavumenti.    	https://gambuuze.ug/2020/09/29/gavumenti-egenda-kugula-ettaka-lyekkanisa-ye-ndeeba-eyamenyebwa/
health	Abapoliisi ababadde batambulira mu “Drone” bakubye omukazi amasasi e Wakiso	  Poliisi e Wakiso ekutte basajja baayo babiri nebaggalira olw’okukuba omukazi amasasi bwebabadde mu kikwekweto. Abakwate kuliko Erisa Muhumuza ne Evelyn Akello nga bano bebamu ku b’ebyokwerinda abayambako aba Uganda National Roads Authority (UNRA) okukwasisa amateeka mu disitulikiti eno. Kyategeerekese nti abapoliisi bano babadde batambulira mu mmotoka kika kya Drone nnamba UBJ 885Q eyali yakwatibwa poliisi. “Kigambibwa nti ku Lwokusatu nga September 28, ku ssaawa nga 10 ez’olweggulo, bano bagobye emmotoka ya Eria Twase era wakati nga bamugona bakubye amasasi agalumizza Violet Nansereko eyabadde ku bibye, ” Amyuka omwogezi wa poliisi mu Kampala n’emirilaano Luke Owoyesigire bwe yagambye. Owoyesigire agamba nti Nansereko bamututte mu ddwaliro e Mulago asobole okujjanjabwa. Ono akakasizza nti Muhumuza yeyakubye amasasi naye bakyagenda mu maaso n’okunoonyereza okuzuula ekyamuwaliriza okufulumya amasasi gano. Okusinziira ku poliisi emmundu egambibwa okukozesebwa mu kikolwa kino eri mu mikono gya poliisi ng’ ekizibiti nga okunoonyereza bwekugenda mu maaso.       	https://gambuuze.ug/2022/09/29/abapoliisi-ababadde-batambulira-mu-drone-bakubye-omukazi-amasasi-e-wakiso/
business	Abatunda eby’okulya bawereddwa okuyingira palamenti	 Sipiika wa palamenti Rebecca Alitwala Kadaga  Palamenti eweze abatembeeyi abataundirayo ebintu eby’enjawulo oluvanyuma lw’abavubuka babiri, Mutasa Kafeero ne Senjako Dafala okubuuka okuva mu kabanyi awatuula abagenyi nebagwa ababaka webatuula.  Abakulira eby’okwerinda kati tebakyakkiriza muntu yenna atalina densite eraga nti akolera mu palamenti.  Kati abakkirizibwa bebabaka, abakozi wamu ne bannamawulire abakolera mu palamenti saako abalongoosa wamu nabakola mu birabo by’emmere abalina densite ezibakkiriza okuyingira.  Abasigadde baweebwa densite ey’ekiseera okusobola okukyalako mu palamenti. Ng’abavubuka tebannabuuka kugwa mu palamenti, abantu baabulijjo baatundanga ebintu eby’enjawulo omuli ebibala, emmere, amaggi n’ebintu ebirala.   Ababadde batunda eby’okulya bino aboogeddeko ne URN bagambye nti bafiiriddwa ssente nyingi olw’okugaanibwa okuyingira palamenti. Omu kubano agambye nti abadde akola 150,000 buli lunaku naye kati nga takyalina kyakola.  Omubaka akiikirira essaza ly’e Kazo   Gordon Bafaki ne munne akiikirira ebizinga by’e Bukooli, Abbot Ouma bagambye nti okunyweza eby’okwerinda tekitegeeza kugyako batembeeyi bano mirimu.   Kyokka ayogerera palamenti Helen Kaweesa yeeganye nti wabaddewo abatembeeyi abatunda ebyokulya mu palamenti.       	https://gambuuze.ug/2020/03/05/abatunda-ebyokulya-bawereddwa-okuyingira-palamenti/
religion	Bannaddiini basabye Pulezidenti aggule amasinzizo	 Bannaddiini mu kibuga ky’e Ntebe basabye omukulembeze w’eggwanga aggulewo amasinzizo okusobola okukendeeza ebikolobero ebyeyongedde muggwanga. Bano bagamba nti abantu baweddemu omutima ogutya Katonda olw’akaseera amasinzizo ke gamaze nga maggale ne basaba Pulezidenti Yoweri Museveni agaggule basobole okubalyowa emyoyo, badde eri omutonzi. Okusinziira ku Rev. Nathan Mulondo ng’ono y’asumba ekkanisa y’Omutukuvu Apollo esangibwa e Nkumba, ategeezezza nti abantu bangi beenyigidde mu bikolwa ebyettima n’obukaba olwokubulwa entiisa ya Katonda. Onoagambanti amasinzizo tegakoma ku kulyowa myoyo wabula galina n’enkolaebudaabuda abantu awamu n’okwenenyaeyamba ennyo abantu ne bagumira embeera y’okusoomoozebwamwe babeera bayita. Ate ye Omusumba w’ekkanisa ya Kingdom FaithChurch, Charles Kayisali Kiwanuka nayeagambanti ekkanisa ky’ekifo ekiyamba ennyo abantu okweggyako ebirowoozo ebyekko era n’ategeeza nti ekkanisa erina enkola egoberera amateeka agaatekebwawo ministule y’ebyobulamu ekyasinze okubeera ennung’amu, nabwekityo asabye gavumenti eggulewo amasinzizo mu bwangu. Kati ekirindiriddwa kwe kulaba oba Pulezidenti Museveni anaggula amasinzizo gano ekiro kya leero, bw’anaaba ayogerako eri eggwanga ku biragiro ebiggya eby’ekirwadde kya Ssennyiga Corona.      	https://gambuuze.ug/2021/09/22/bannaddiini-basabye-pulezidenti-aggule-amasinzizo/
sports	MASAZA CUP 2021 | Ssese ekubye Kkooki 6-1, Bulemeezi ewangudde  Mawokota	  Ttiimu y’essaza ly’e Ssese egudde ekiyiifuyiifu ku Kkooki n’egikuba ggoolo 6-1 n’etangaaza emikisa gyayo okuva mu kibinja kya Butikkiro ate Bulemeezi n’ekuba Mawokota ggoolo 1-0 mu mupiira oguyindidde ku kisaawe kya FUFA Technical Center Njeru ku Lwokuna. Ggoolo za Ssese ziteebeddwa abazannyi; Andrew Mukasa, Christopher Bwambale ne Abubaker Mayanja ateebye ggoolo 4, ate nga Issa Mugoya y’ateebye eya Kkooki. Omutendesi wa Ssese Edrisa Walusimbi agamba nti ekibaleetedde okuwangula omupiira guno kwe kuba ng’abazannyi be baguzannye nga fayinolo. Ye Kapiteeni wa Ssese, Allan Bukenya ategeezezza nti bagenda kuzimbira ku buwanguzi bwe bafunye olwaleero okuwangula omupiira gwayo oguddako, basobole okuyitamu okwesogga omutendera oguddako. Ggoolo ya Bulemeezi emu yokka eteebeddwa Shafiq Hakiramu mu ddakiika ey’ekkumi n’ettaano mu kitundu ky’omuzannyo ekisooka Ekibinja kino kati kigenda kukomekerezebwa olunaku olw’enkya n’emipiira ebiri wakati wa Bulemeezi ng’ettunka ne Ssese n’ogwa Mawokota ng’ezannya Kkooki.   	https://gambuuze.ug/2021/12/16/masaza-cup-2021-ssese-ekubye-kkooki-6-1-bulemeezi-ewangudde-mawokota/
politics	Museveni alonze Shifra Lukwago, Fr. Lukodo ne Kaheru ku bwakamisona	 Pulezidenti Yoweri Kaguta Museveni alonze abadde Minisita w’empisa wamu n’obuntubulamu, Fr. Simon Lukodo ne munnakibiina kya Democratic Party Shifra Lukwago, okubeera bakamisona b’akakiiko k’eddembe ly’obuntu aka Uganda Human Rights Commission mu ggwanga. Kinajjukirwa nti Fr. Lukodo yali yasuulibwa ku bwaminisita mu kyukakyuka Pulezidenti Museveni ze yakola ng’alonda abantu b’agenda okuweereza nabo mu kisanja kino ekipya. Abalala abalondeddwa ku bwakamisoma ye yali omukwanaganya w’ekitongole ekirafuubanira enfuga ya demokulaasiya ekya ‘Citizens’ Coalition for Electoral Democracy in Uganda (CCEDU), Crispin Kaheru, eyaliko kkansala wa KCCA, Shifra Lukwago ne Jackie Atuheire. Mu ngeri yeemu Mariam Wangadya, y’alondeddwa nga ssentebe w’akakiiko kano omuggya, era amannya ga bano bonna gasindikiddwa mu Palamenti basobole okusunsulwamu ku Lwokusatu, akakiiko ka Palamenti akakola ku kwekenneenya abantu ababeera balondeddwa omukulembeze w’eggwanga. “Akakiiko ka ‘Appointments Committee’ kagenda kusisinkana abantu abalondeddwa Pulezidenti ku Lwokusatu nga 25, August 2021 mu kisenge kya Conference Hall,” ekiwandiiko ekyafulumiziddwa kkiraaka wa Palamenti, Adolf Mwesigwa bwe kitegeezezza. Akakiiko kanoaka Uganda Human Rights Commission kaateekebwawo Ssemateeka wa 1995 okusobola okugoberera n’okunnyikiza eddembe ly’obuntu mu ggwanga. Era ebimu ku bifo bya bakamisona birudde nga bikalu era okulondebwa kwa Lokodo n’abalala kijjidde mu kiseera kituufu.  	https://gambuuze.ug/2021/08/24/museveni-alonze-shifra-lukwago-fr-lukodo-ne-kaheru-ku-bwakamisona/
politics	Gen. Tumukunde yeetonze ku nsobi ze yakola ng’akyali mu gavumenti	  Rukungiri Eyeesimbyewo ku bwapulezidenti, Lt. Gen Henry Tumukunde, yeetondedde bannayuganda ku nsobi ze yakola ng’akyali mu gavumenti, n’asaba bamusonyiwe era bamwesige. Gen. Henry Tumukunde Okwetonda kuno, Gen. Tumukunde, yakukoledde Rukungiri ku Lwokubiri n’annyonnyola nti mwetegefu okukolagana n’omuntu yenna ayagala okuleeta enkyukakyuka mu Uganda, singa abeera aweereddwa omukisa okufuuka Pulezidenti wa Uganda. “Kano ke kaseera ke tulina okukyusizaamu eggwanga lyaffe Uganda. Ndi mwetegefu okukola n’abantu abamaze mu Opozisoni emyaka 10 ate nabo abaakagiyingira ku lw’obulungi bwa Uganda.” Tumukunde bwe yagambye. Tumukunde yannyonnyodde nti enteekateeka y’okufuna avuganya omu ku bwapulezidenti ekyagenda mu maaso, era n’abasaba okuwagira omuntu yenna anaaba alondeddwa. Ono yasabye abantu okuvaayo mu bungi balonde ku lw’enkyukakyuka era bafube okulaba nga bakuuma obululu bwabwe, buleme okubbibwa. Okusooka waabaddewo okuwanyisiganya ebisongovu oluvannyuma lwa poliisi okukuba mu bawagizi ba Tumukunde ttiyaggaasi, bwe baabadde bakung’aanidde mu kifo ewaabadde walina okubeera olukung’aana luno. Poliisi yategeezezza nti bano baabadde bajeemedde ebiragiro by’akakiiko k’ebyokulonda ne Minisitule y’ebyobulamu Wabula Tumukunde yagambye nti ennamba y’abantu be yabadde nabo yabadde ntono ddala nga tewaabadde nsonga lwaki poliisi yabadde etabangula emirembe gyabwe. Tumukunde yasuubizza okutereeza ebyenjigiriza wamu n’ebyobulamu mu disitulikiti eno ng’abazimbira Ssettendekero n’eddwaliro eddene mu Rukungiri.     	https://gambuuze.ug/2020/11/11/gen-tumukunde-yeetonze-ku-nsobi-ze-yakola-ngakyali-mu-gavumenti/
business	Embalirira: Gav’t etadde omusolo ku Pulasitika, data ne Airtime	 Gavumenti ya Uganda etadde omukolo ku ‘airtime ne data’ ng’omu ku kaweefube w’okwongera okufuna ensimbi ezinaakozesebwa mu mbalirira eno ey’omwaka 2021/ 20221 ebalirirwamu obuse 44 n’obuwumbi 7. Mu mbalirira eno, gavumenti esuubira obuse 22. 4 okubuggya mu bannayuganda munda mu ggwanga. Ku zin, obuse 20.8 zigenda kuggyibwa ku musolo ate obuse obuwera 1.5 ebuggye ku bintu ebirala nga engassi n’ebintu ebirala ebitali musolo. Bw’abadde asoma embalirira eno, Minisita omubeezi ow’ebyensimbi, Amos Lugoloobi, ategeezezza Palamenti nti gavumenti yasazeewo okuggyawo omusolo gwa OTT n’ereeta ogwa Data ne Airtime. Okusooka nga bateekateeka embalirira eno, eyali Minisitule w’ebyensimbi yategeeza Palamenti nga bannayuganda bwe baali basusse okwepena omusolo gwa OTT nga bakozesa enkola ya VPN. Minisita Lugoloobi annyonnyodde nti gavumenti ereese omusolo gwa bitundu 12.0% (12 ku buli 100) ku Airtime ne Data wabula n’agattako nti abakozesa emikutu gy’emitimbagano egisomesa bo si baakusasula musolo guno. Mu ngeri y’emu gavumenti etadde omusolo ku nnuuni z’emputa gwa bitundu 7% (7 ku buli 100) etwalibwa ebweru. Kino kiddiridde gavumenti ya Uganda okukkiriziganya ne China okutandika okutundayo ennuuni butereevu nga bayitira mu Minisitule y’ebyobulimi n’obulunzi awamu n’obuvubi eyakwasiddwa Minisita Frank Tumwebaze. Ennuuni y’emu ku bintu ebyettunzi ku katale k’ensi yonna nga kkiro egula wakati w’akakadde kamu n’emitwalo nkaaga (1.6M) n’obukadde 3 n’emitwalo nkaaga (3.6M). Eno bagikozesa mu kulongoosa abantu, okukola ebimu ku bitundu by’ennyonyi, eddagala ate waliwo n’amawanga agagirya ng’emmere ekigifudde eyettunzi n’evuganya n’ebintu ebirala ng’amafuta. Waliwo omusolo omulala ogw’ebitundu 5 ku buli 100 ne 10 ku buli 100 ku by’obugagga eby’omuttaka nga zzaabu esunsuddwa n’atannaba era mu ngeri y’emu gavumenti etadde omusolo ku bintu byonna ebikolebwa n’okuyingizibwa mu ggwanga nga bya Pulasitiki.      	https://gambuuze.ug/2021/06/10/embalirira-gavt-etadde-omusolo-ku-pulasitika-data-ne-airtime/
politics	Bobi Wine:  Museveni ali mu bbanga, amawanga g’ebweru gatandise okumusosola	   Kampala Omukulembeze w’ekibiina kya  National Unity Platform (NUP), Robert Kyagulanyi amanyiddwa Bobi Wine, agamba nti Pulezidenti Museveni ali mu bbanga kuba amawanga g’ebweru batandise okumusosola. Bino Kyagulanyi yabyogedde oluvannyuma lwa Pulezidenti Museveni okutegeeza ng’ayita ku mutimbagano gwa Twitter  nti asisinkanye abakwanaganya ne bannakibiina kya NUP mu maka g’obwapulezidenti e Ntebe. Museveni yagambye nti bano bamulaze ebimu ku bintu NRM by’eremeddwa okukola era n’abasuubiza nti ebizibu bino bajja kubikolerako wamu nga ttiimu. Mu kwanukula ku Twitter, Bobi Wine yategeezezza nti kano kakodyo ka Museveni emyaka gyonna egiyise nga alaga abantu balimba nti babeera basaze eddiiro ekitali kituufu. “Ono omubbi w’akalulu era nnakyemalira akola buli kimu okusobola okulongoosa ekifaananyi kye. Alemeddwa okumanya nti obudde bwamuyitako, mu kalulu akawedde baatuuka ne kussa erifuna abajaasi ne babambaza ebyambalo bya NUP okulaga nti abantu baffe basaze ne beegatta ku NRM.” Kyagulanyi bwe yagambye. Bobi Wine yannyonnyodde nti Pulezidenti Museveni ali ku kyokya era awangaalira mu kutya kubanga kkooti y’ensi yonna ewozesa emisango gya Nnagomola  ejja ku mwetaaga ate nga n’amawanga agamu ag’ebweru agabadde gakolagana naye gamusuddewo. “Ategeka okwerayiza wiiki ejja mu bukyamu era yenna takyalina kitiibwa. Atandise okusikayo obumu ku bukodyo bwe obukadde asobole okwenaazaako enziro mu maaso ga bannansi be bamu batirimbudde, bawambye awamu n’okutulugunya,” Bobi Wine bwe yagasseeko. Kinajjukirwa nti n’okutuusa kati Kyagulanyi akyakalambira nti obuwanguzi bwe bwanyagibwa Pulezidenti Museveni ng’akozesa akakiiko k’ebyokulonda era ne bweyasalawo okuddukira mu kkooti era teyafunayo bwenkanya.      	https://gambuuze.ug/2021/05/07/bobi-wine-museveni-ali-mu-bbanga-amawanga-gebweru-gatandise-okusosola/
politics	Poliisi ezudde ebikola bbomu aba ADF bye babadde bakozesa okutigomya Uganda	  Ab’ebyokwerinda mu Kampala bagamba nti bazudde ebyeyambisibwa okukola bbomu e Nabweru ku njegoyego za Kampala mu bikwekweto bye baliko okuzuula abatujju abakozesebwa abaAllied Democratic Forces(ADF) mu ggwanga. Bw’abadde ayogerako ne bannamawulire ku Mmande, Fred Enanga agambye nti oluvannyuma lwa bbomu ez’emirundi ebiri okubalukira mu Kampala ku CPS ne Parliamentary Avenue, bazze bakola ebikwekweto okuzuula abakolagana ne ADF mu bitundu by’eggwanga ebyenjawulo. Enanga agamba nti Ssabbiiti ewedde baliko amaka g’omu ku bateeberezebwa ge baalumbye e Nabweru ne basangayo ebikozesebwa okukola bbomu. “Nga bwe twongera okufufuggaza aba ADF abaagala okwongera okulumya bannayuganda, twazudde ebyeyambisibwa okukola bbomu omuli n’emisipi awamu ne Jaketi ezeeyambisibwa okwetulisizaako bbomu e Nabweru.” Enanga bw’agambye. Enanga agamba ebikwekweto bino bigendereddwamu okunoonya abo ababadde bakolagana ne ADF eyasooka okuwamba abantu ng’eyagala ssente wabula kati yadda mu kukola butujju n’okutabangula emirembe gya bannayuganda. Okusinziira ku Enanga, okuziyiza obutujju kye kimu kati ab’ebyokwerinda kye basinze okuteekako essira era agamba nti abamu ku bantu abakolagana n’abatujju bano baafulumye dda mu kibuga nga beekwese mu byalo naye n’ategeeza nti bagenda kukwatibwa akadde konna. Bino we bijjidde ng’ebitongole by’amawulire eby’ensi yonna bimaze okufulumya amawulire agalaga nga gavumenti ya Congo bwe yamaze edda okukkiriza Uganda okuyingira munda mu ggwanga eryo okusobola okufufuggaza abatujju ba ADF.       	https://gambuuze.ug/2021/11/29/poliisi-ezudde-ebikola-bbomu-aba-adf-bye-babadde-bakozesa-okutigomya-uganda/
politics	Omuloodi waali: Erias Lukwago akulembeddemu banne ku bwaloodimmeeya	  Kampala Omuloodi wa Kampala Erias Lukwago ayolekedde okulangirirwa nga Loodimmeeya omulonde ow’ekibuga Kampala nga mu lwokaano addirirwa Nabilah Naggayi Ssempala ow’ekibiina kya National Unity Platform (NUP). Omuloodi Erias Lukwago nga akuba akalulu Ebiva mukulonda biraga nti ku bifo eby’enjawulo awalonderwa Erias Lukwago akubidde waggulu mubitundu nga Lubaga, Makindye, Kawempe awamu n’awalala. Ono banne abalala bwebavuganya okuli Daniel Kazibwe amanyiddwa nga Ragga Dee ne Joseph Mayanja amanyiddwa nga Jose Chameleone, olwokaano terubatambulidde bulungi. Oluvannyuma lw’okulonda okukomekerezebwa era obululu nebutandika okubalibwa, abawagizi ba Loodimmeeya Erias Lukwago batandise okujaganya olw’ omuntu waabwe okulembera olwokaano luno. Bano okuli; abavuzi batakisi, ababoodabooda, abatembeeyi n’abantu abalala abagamba nti Lukwago abadde abalwanirira balabiddwako ku nguudo za Kampala nga bajaganya olw’obuwanguzi buno. E Nateete mu Mackay Zzooni, abawagizi ba Lukwago balabiddwako nga batambula n’empapula wamu ne kkalaamu nga bawandika obululu bwa Lukwago mubifo eby’enjawulo awalonderwa. Ku kifo awalonderwa ekya Njovu mu zzooni ya Lubya, Erias Lukwago afunye obululu 433 naddirirwa Nabilah n’obululu 161. Daniel Kazibwe nafuna obululu 42 ate Chameleone nafuna obululu 36 so nga Charles James Ssenkubuge afunyewo akalulu 06. Nakivubo Blue, Lukwago afunye obululu 305 ate Nabilah Naggayi afunye obululu 53, Kazinwe afunye 22, Joseph Mayanja 12 ate Charles Ssenkubuge owa DP nafuna akalulu 1 ate nga abalala tebafunyewo. Ekisinze okucamula bannakampala kwekuba nti nekifo kyenyini Nabilah walondera ku Katuuso Church of Uganda Lukwago awangulidde waggulu battunka nabo. Wano, Charles afunye 3, Nabillah Naggayi 95, Omuloodi Erias Lukwago afunye 414, Daniel Kazibwe 20 ate Joseph Mayanja nafuna 23.    	https://gambuuze.ug/2021/01/20/omuloodi-waali-erias-lukwago-akulembeddemu-banne-ku-bwaloodimmeeya/
business	Abantu bakubiriziddwa okukola bagobe obwavu	 Abantu ba Kabaka basabiddwa okubeera abakozi basobole okwegobako obwavu n’okuvvuunuka ebisoomoozo ebiriwo mu mbeera y’okukyusa embeera zaabwe. Okusaba kuno kukoleddwa Katikkiro w’ebyalo bya Kabaka, Omuk. Moses Luutu mu Lubiri e Mmengo bw’abadde atikkula Amakula okuva ku bantu ba Ssaabasajja Kabaka abawangaalira mu ssaza ly’e Lwengo. Omukungu Luutu abafalaasidde okwesigama ku bukozi ng’empagi ey’okubatuusa ku nkulaakulana okubayanba okuvvuunuka okusoomoozebwa kwe basing’ana mu bulamu kiyambe okuzza Buganda ku ntikko n’eggwanga likulaakulane. Ono awadde abaami ba Kabaka amagezi okunnyikiza obumu ky’agambye nti ly’ekkubo eryokubayamba okukomya nokwewala abakyalakimpadde abeesomye okwesenza ku ttaka ly’Obwakabaka.  Amakula gano galeeteddwa abantu b’eggombolola ya Kigemuzi Mutuba VII era bano Omuk. Luutu abasiimye olw’okutuukiriza ennono obuvunaanyizibwa bwabwe ng’Abaganda obw’okulaba nti embiri za Beene teziggwaamu byakulya. Omwami wa Kabaka akulembeddemu bannabuddu ategeezezza nti basanga okusoomoozebwa okutambuza emirimu gya Beene obulungi olw’abantu abeefunyiidde okuwa amawulire amakyamu abantu ba Ssaabasajja ng’okukomya kino waliwo obwetaavu bw’emisomo. Amakula agaleeteddwa kubaddeko; emmere , ebisolo , ebibala n’ebirala.      	https://gambuuze.ug/2022/03/16/abantu-bakubiriziddwa-okukola-bagobe-obwavu/
business	Abayizi babanguddwa mu by’obulimi n’obulunzi.	 Abayizi okuva mu masomero ag’enjawulo okwetoloola Uganda bakungaanidde ku ssomero lya Gayaza High School okubangulwa wamu n’okubakubiriza okwenyigira mu by’obulimi kibasobozese okutangaaza ebiseera byabwe eby’omumaaso.    Guno mulundi gwa mukaaga (6th)nga abayizi babangulwa nga ku luno batambulidde wansi w’omulamwa, “LEARNING TO DO AND DOING TO LEARN”. Ng’omu ku kaweefube w’Obwakabaka okutumbula eby’obulimi ssaako n’okukubiriza abavubuka okwerwanako nga bayita mu nkola ya mmwanyi terimba, Katikkiro Charles Peter Mayiga, alambudde ennimiro ssaako n’eddundiro ly’ente n’ebisolo ebitali bimu, ebirundibwa mu kifo ekifunda naye nga ofuna ekiwera. Katikkiro wa Buganda nga ali wamu ne Minisita omubeezi ow’obulimi n’obulinzi mu Buganda ku Gayaza High SchoolKatikkiro nga alambula emu ku famu y’ente ku Gayaza High School Katikkiro asimbye ekitooke ekiwooleddwa obulungi okusobola okukula n’ekiriisa, era alambudde ekyuuma ekiwoza amanda agafumbisibwa nekigakuuma nga akola bulungi. Katikkiro nga asimba ekitooke Katikkiro nga alaba ekyuuma ekiwoza amanda agafumbisibwa Mu bubaka bwe, Katikkiro agambye nti Abavubuka beetaaga okumanya nti ekintu ekisinga obukulu mu bulamu ssi kyekyo oli kyakola oba kyeyegwanyiza, wabula kyekyo ekimuwa essanyu nga byokola bitambula era obulimi kyekimu kubintu omuntu byayinza okukola nagaggawala. Era abaana balina okukimanya nti obulimi ssi kibonerezo, wabula kukozesa bwongo n’ogaggawala. Agasseeko nti okubeera mu bulamu obulungi tekitegeeza kuba lawyer, kitegeeza kukola Kintu ekikuwa ensimbi ggwe nab’omu makaago ne mubeera bulungi. Farm Camp yeetabiddwamu amasomero 91 okwetoloola eggwanga.   	https://gambuuze.ug/2019/09/02/abayizi-babanguddwa-mu-byobulimi-nobulunzi/
health	Katikkiro Mayiga atongozza omujoozi gw’emisinde gy’ Amazaalibwa ga Kabaka ag’e 67	    Katikkiro Charles Peter Mayiga atongozza omujoozi ogugenda okwambalibwa mu misinde mubunabyalo egigenda okuddukibwa ng’Obuganda bujaguza amazaalibwa ga Kabaka ag’emyaka 67 awamu n’akakiiko akateesiteesi. Bwabadde atongoza olukiiko luno mu bimuli bya Bulange ku Lwokubiri, Katikkiro agambye nti okukuza amazaalibwa ga Kabaka kuba kukuza bulamu y’ensonga lwaki buli mwaka gatambulira ku miramwa egy’okulwanyisa endwadde ez’enjawulo nga ne kumulundi guno gali ku kulwanyisa Mukenenya. “Ssaabasajja Kabaka asiimye okusimbula abaddusi mu misinde gy’Amazaalibwa nga July 3 mu Lubiri e Mmengo. Okukuza amazaalibwa ga Kabaka tubeera tukuza bulamu. Mbakubiriza tudduke emisinde wonna gyemuli ate twongere okwewala Mukenenya,” Katikkiro Mayiga bw’ ategeezezza.   Owek. Mayiga akunze abantu ba Kabaka okweyuna emisinde gino era nabasaba okugula emijoozi mu budde kuba gyatuuse dda ku katale era neyeebaza Airtel Uganda, dfcu Bank ne UNAIDS okuwagira emisinde gino. Ate ye Ssenkulu w’ekitongole kya Majestic Brands, Omuk. Remmy Kisaakye yeebazizza aba Airtel olw’okuwagira enteekateeka za Buganda ez’enjawulo. “Twagala okwebaza Airtel Uganda okukkiririza mu mulamwa guno era nokutambula naffe. Twatandika n’ abaddusi 1000 mu 2014 naye kati tutunuulidde ababbi 80,000,” Omuk. Remmy Kisaakye bw’alambuludde. Akakiiko kano kakulirwa Omumyuka Asooka owa Katikkiro era Minisita wobuyiiya n’enzirukanya y’emirimu Oweek Prof Twaha Kigongo Kaawaase, amyukibwa oweek Henry Sekabembe Kiberu. Bammemba abalala kuliko, Owek Dr. Prosperous Nankindu Kavuma, Owek. Noah Kiyimba, Omukungu Remmie Kisakye, Afande Stanley Musaazi n’abalala. Emisinde gyakuddukibwa ku Ssande nga 3/ July/ 2022 mu Lubiri e Mmengo.      	https://gambuuze.ug/2022/05/10/katikkiro-mayiga-atongozza-omujoozi-gwemisinde-gy-amazaalibwa-ga-kabaka-age-67/
health	Tulina kubeera balamu okukulaakulana – Katikkiro Mayiga	 Katikkiro wa Buganda, Charles Peter Mayiga asabye abantu okufaayo ennyo ku bye balya kibayambe okubeera abalamu era bakulaakulane. Katikkiro Mayiga nga atongoza Health Heart Foundation Okusaba kuno Katikkiiro akukoledde ku Mestil wano mu Kampala ng’atongoza ekibiina kya Health Heart Foundation ekirafuubana okulaba ng’abantu bamanya ebifa ku mitima gyabwe wamu n’okugikuuma okuva ku ndwadde nga kitandikiddwawo eyali Minisita, Ritah Namyalo Kisitu. Katikkiro Mayiga agambye nti omutima kintu kikulu nnyo mu mubiri kubanga gwe gukola ng’ebbomba epika omusaayi ogusaasaanira ebitundu by’omubiri ebyenjawulo olwo omuntu n’asobola okubeera omulamu era eyeeyagaza. Mayiga ategeezezza nti emu ku ngeri abantu gye basobola okukulaakulana kwe kubeera nti abantu balamu era nga y’ensonga lwaki Obwakabaka bwasalawo okusoosoowaza ebyobulamu kuba abantu bwe babeera abalamu obulungi n’okwezimba kwanguwa. “Tetuyinza kukyusa mbeera z’abantu era tetuyinza kwogera ku kuzza Buganda ku ntikko ng’abantu bonna balwadde.Twagala eggwanga eririmu abantu abalamu, eggwanga nga litambula lidda mu maaso awo nno eby’obulamu byankizo.” Mayiga bw’annyonnyodde. Ono asabye abantu bulijjo okufaayo ku ebyo bye balya era nga kyandibadde kirungi beewale ebintu ng’amasavu, ennyama, butto, ssukkaali n’omunyu era bakendeeze ne ku bungi bw’emmere gye balya kubanga omubiri mu kikula kyagwo tegwetaaga mmere eyitiridde. Katikkiro alaze akabi akali mu kunywa omwenge oguyitiridde ne Ssigala wabula bayitirize okulya enva endiirwa ezifumbiddwako ekitono kubanga omubiri gwe byagala. Akubirizza abantu okukola dduyiro awamu n’okufuna akadde okutambulamu kiyambe okukuuma omubiri nga mulamu bulungi kiyambe omutima obutalumbibwa ndwadde. “Mu bitundu by’omubiri nze ndowooza nti mutima gwe gusinga obukulu kubanga bwe gubeera omulwadde ebitundu ebirala byonna tebikola bulungi.” Mayiga bw’agasseeko. Katikkiro asiimye abatandisi b’ekibiina kino era ne yeeyama okuyambako mu ngeri yonna esoboka okutuukiriza ebigendererwa by’ekibiina kino era kiyambe abantu ba Buganda ne Uganda okubeera abalamu. Ye Owek. Ritah Namyalo Kisitu agambye nti, ekibiina kino bakitandise n’ekigendererwa okulaba nga bayambako emirimu egikolebwa abasawo okumanyisa abantu ebikwata ku bulamu bwabwe naddala ku mutima n’obulwadde obugulumba. “Twakizudde nti abantu bangi tebamanyi nti balwadde ba mutima, tebamanyi nti balina Puleesa ate nga mu Uganda omuntu omu ku bana abafa, abeere n’ekirwadde ekyekuusa ku mutima.” Owek. Namyalo bw’agambye. Asabye abantu bulijjo okwekebeza endwadde nga Ssukaali ne Puleesa kibayambeko okumanya we bayimiridde era ng’eno y’ensonga lwaki batandiseewo kaweefube atuumiddwa “Manya W’oyimiridde,” ayambe abantu okumanya ebifa ku bulamu bwabwe. Wabula ono yennyamidde olw’abazadde abatafuddeyo kukebeza baana baabwe ndwadde nkambwe ate nga bakimanyi nti ebirwadde bino tebisosola mu myaka. Omukolo guno gwetabiddwako omumyuka owookubiri owa Katikkiro, Owek. Waggwa Nsibirwa awamu n’abakungu ba Ssaabasajja Kabaka abawerako.    	https://gambuuze.ug/2020/09/30/tulina-kubeera-balamu-okukulaakulana-katikkiro-mayiga/
business	Ababbi Mu Kampala Banyaze Obukadde 300 Okuva Ku Basuubuzi	 Ayogerera Poliisi mu Kampala, Luke Oweyesigire  Ababbi banyaze obukadde 300 okuva ku kkyusizo ly’essente liyite Forex Bureau erimanyiddwa nga Amal Forex Bureau erisangibwa mu Kisenyi mu Kampala. Bano bakosesezza omukisa g’wokwambala obukookolo okw’obuwaze olw’okwetangira okukwatibwa ekirwadde kya coronavirus okuyangulula abakozi basatu. Okusinziira ku amyuka omwogezi wa Poliisi mu Kampala, Luke Oweyesigire, abasatu ababbiddwa kubaddeko Abdul Fatal Ahmed, maneja w’ekkyusizo lino wamu n’omumyukawe Hassan Ahmed ssaako n’akwata essente Ismael Muhammad. Bano baaziindukiriziddwa e Nakivubo ababbi bana.Abasatu bano baabadde batambulira mu mmotoka ekika kya Toyota Wish UBD 448 Y, era nebagenda ne bagyayo obukadde 380 okuva mu DTB Bank ettabi lya Equatorial Mall. Kuzzo, obukadde 80 nebabutwala mu Stanbic Bank ettabi ly’e Nakivubo . Ku ssaawa nga mukaaga bano baavudde ku Stanbic Bank e Nakivubo nga balina obukadde 300 wabula baalumbiddwa webaabadde baasimbye mmotoka yaabwe.  “Ababbi babasiseeko ensawo nebalinnye pikipiki naboolekera gyetutannaba kutegeera,” Oweyesigire bweyagambye. Abdul Fatal yadduse ku Poliisi ya Kampala Central Police Station naggulawo omusango gw’obubbi ku fayiro namba CPS KLA CRB 607/2020. Kiteeberezebwa nti ababbi bano obwedda baketta abasatu bano okuva mu Kisenyi okutuuka lwe baabanyaguludde. Ekitongole kya Poliisi ekikola ku misango nga gino, ekya Flying Squad, kyagezezaako okubanoonya wabula nga tekinnasoboka.Owoyesigyire yategeezezza nti omuntu omu eyabadde akwatiddwa ku byekuusa ku bubbi buno yateereddwa olw’okubulawo obujulizi obumulumiriza. Ekyennaku nti ne kamera za CCTV zaabadde tezisobola kumanya muntuki olw’okwambala mask ku maaso. Kino kyeraliikirizza nnyo poliisi nti okwambala mask okwobuwaze kwandiviirako emisango okweyongera olwokukubanga tosobola kumanya muntu ki bwaba ayambadde mask. Kyokka ayogerera poliisi mu ggwanga Fred Enanga yategeezezza nti omumwa n’ennyindo byokka sibyebiyamba okuzuula muntu ki, wabula ekyenyi, amatu, n’amaaso nabyo bisobola okuyambako okumanya omuntu.    	https://gambuuze.ug/2020/05/26/ababbi-mu-kampala-banyaze-obukadde-300-okuva-ku-basuubuzi/
sports	Chemutai awangulidde Uganda omudaali gwa zaabu ogusoose	Munnayuganda omuddusi w’emisinde, Peruth Chemutai 22, awangulidde Uganda omudaali gwa Zaabu ogusookedde ddala mu mpaka za Olympics 2020 eziyindira mu kibuga Tokyo ekya Japan. Ku Lwokusatu Chemutai yataddewo okuvuganya okwamaanyi ku mulundi ogwabadde gusembayo n’asobola okuwangula omuddusi w’Amerika, Frerichs Courtney, eyabadde akulembeddemuemisinde egyasoose. Chemutai yaddukidde eddakiika9:01:45 n’ateekayo likodi y’eggwanga empya. Ono era ye munnayuganda omukazi asoose okuwangula omudaali mu mpakaza Olympics. Uganda yaakawangula emidaali esatu mu mpaka zino nga emirala gyawanguddwa Joshua Chetegei (Silver) ne Jocob Kiplimo (Bronze) mu mpaka z’abasajja eza mmita 10000.          	https://gambuuze.ug/2021/08/04/chemutai-awangulidde-uganda-omudaali-gwa-zaabu-ogusoose/
health	Omuloodi Lukwago akomyewo n’asaba gavumenti eyongere ssente mu by’obulamu	  Kampala Omuloodi wa Kampala, Erias Lukwago, akomyewo mu ggwanga okuva mu ddwaliro lya Aga Khan mu kibuga Nairobi gya yali yagenda okujjanjabibwa. Omuloodi Lukwago nga ayanirizibwa Lukwago yatwalibwa e Nairobi omwezi oguwedde oluvannyuma lw’okujjanjabibwa ekirwadde kya Alaje omukambwe. Ono yatuuse mu maka ge e Wakaliga mu ttuntu lya leero era ne balomba edduwa olw’obulamu bwe. “Mpulira essanyu ninga azuukidde, kino kyongera kuva ku ntobo y’omutima gwange.” Lukwago alabise nga munafu bw’agambye. Lukwago annyonnyodde ebyo byayiseemu oluvannyuma lw’okukeberwa mu ddwaliro e Lubaga era ng’abadde awulira obuzibu mu kussa. Ono yakyalira abakugu mu by’okussa aba Ear Nose and Throat (ENT) era nga bano baamutegeeza nti ekizibu kya Aleja kino kiva ku kalifuuwa n’eddagala erinaabibwa mu ngalo okutta akawuka ka Ssennyiga Corona. Omuloodi Lukwago agamba nti oluvannyuma yatuukirira Dr. Kizza Besigye eyakolaganira awamu ne badokita abalala abaamulagirira omukugu w’amawuggwe gwe yalina okulaba. Embeera ya Lukwago yeeyongera okubeera obubi era n’atwalibwa mu ddwaliro lya Aga Khan era n’ateekebwa ku byuma okusobola okujjanjabwa era nga mu kiseera kino yali awulira bubi era ng’atya nti ayinza okufiirwa obulamu. Bwe yabadde e Aga Khan, Lukwago yajjanjabiddwa abakugu abakuliddwamu munnayuganda Prof. Godfrey Lule, ono ne banne baazudde nti emisuwa gya Lukwago gyabadde ginafuye era nga yabuzeeko katono omusaayi gwe okwetukuta. Lukwago yasinzidde ku bye yayiseemu n’asaba gavumenti eyongere okuteeka ssente mu by’obulamu kubanga ensonga lwaki abakugu tebaamulagirira kujjanjabwa wano lwa nsonga nti ebikozesebwa tebiriiwo. ono Kati ayagala gavumenti esse ekitiibwa mu ndagaano ya Abuja Declaration eragira ensi ez’enjawulo okuteeka waakiri ebitundu 15 ku buli 100 eby’embalirira mu by’obulamu. Ku butaka Lukwago ayaniriziddwa mmeeya wa Rubaga, Owek. Nabbosa Ssebuggwawo, omubaka Allan Ssewanyana, Omubaka Moses Kasibante, Omubaka Kato Lubwama n’abalala. Lukwago we yalwalira yali yaakamala okuyimiriza okunoonya akalulu k’Obwaloodimmeeya oluvannyuma lw’okukwatibwa kwa munnakibiina kya NUP, Robert Kyagulanyi era ng’ono yadde akomyewo nga tannaba kulangirira kuddamu kunoonya kalulu.    	https://gambuuze.ug/2020/12/07/omuloodi-lukwago-akomyewo-nasaba-gavumenti-eyongere-ssente-mu-byobulamu/
politics	IGP Okoth Ochola alagidde wabeewo okunonyereza ku nfa ya Ritah Nabukenya	 Akulira Poliisi Martin Okoth Ochola  Ssaabaduumizi wa poliisi Martin Okoth Ochola alagidde poliisi y’ebidduka okutandika okunonyereza kunfa y’omuwala Ritah Nabukenya omuwagizi w’ekisinde ky’ebyobufuzi ekya People Powere eyattirwa mu kabenje wiiki ewedde.   Nabukenya yafa oluvanyuma lw’okutomerwa egambibwa okuba emmotoka ya poliisi bweyali agenda ku kkooti ya Buganda Road, Robert Kyagulanyi Ssentamu, oba muyite Bobie Wine gyeri agenda okulabikako mu maaso g’omulamuzi okuwulira omusango gwe gwavunaanibwa olw’okwekalakaasa olwo’oumusolo gw’essimu ogwa OTT.  Abeerabirako n’agaabwe bategeeza nti Nabukenya yatomerwa emmotoka ya Poliisi mu bugenderevu.  Kyokka omwogezi wa poliisi Fred Enanga bino naabiwakanya n’agamba nti poliisi yali edduukiridde buddukirizi oluvanyuma lw’ono okugwa kukabenje boda boda kweyali bweyatomeragana n’endala.  Poliisi yali essuubizza okuleeta akatambi akalaga ebyaliwo kyokka oluvanyuma Enanga yeekyusa bweyategeeza nti obudde akabenje bwekaaliwo kamera tezaaliko.  Kino kyasaanuula abantu nebagamba nti poliisi yali ebikkirira basajja baayo abaali benyigidde mu ttemu lino.   “Ennyike gyetulina yansusso, Nabukenya teyandifudde mungeri eno. Omwana omuto bwati okuttibbwa mu ngeri embi bweti. Bulijjo poliisi mumbeera ng’eno ebaako nebyeyogera okusobola okubikkirira ebikolwa byayo,” Kyagulanyi bweyagamba.  Olwaleero Enanga ategeezezza Bannamawulire nti mukamaawe, yalagidde wabeewo okunonyereza nga kukulirwa Assistant Superintendent of Police Pamela Kentaro okusobola okumatiza abantu kiki ekyaliwo.       	https://gambuuze.ug/2020/03/02/igp-okoth-ochola-alagidde-wabeewo-okunonyereza-kunfa-ya-ritah-nabukenya/
politics	Kyagulanyi addukidde mu kkooti esazeemu okulondebwa kwa Museveni	  Kampala Eyavuganyiza ku kkaadi ya National Unity Platform ku bwapulezidenti, Robert Kyagulanyi Ssentamu amanyiddwa nga Bobi Wine, addukidde mu kkooti n’agisaba okusazaamu obuwanguzi bwa Museveni era eragire akakiiko k’ebyokulonda kaddemu kategeke okulonda. Eyavuganyiza ku kkaadi ya NUP,  Kyagulanyi Ssentamu Kino kiddiridde akakiiko k’ebyokulonda okulangirira ebyenkomeredde ku byava mu kulonda Ssabbiiti ewedde, ku bino Pulezidenti Museveni yafuna obululu 6,042898 by’ebitundu 58.36 ku buli 100 (58.36%) ate Kyagulanyi n’afuna 3,631437 by’ebitundu 35.08 ku buli 100 (35.08%). Mu mpaaba ye, Kyagulanyi awaabidde, Yoweri Museveni Tibuhaburwa Kaguta, akakiiko k’ebyokulonda wamu ne Ssaabawolereza wa gavumenti. Mu mpaaba ye, Kyagulanyi agamba nti kkampeyini wamu n’okulonda kwennyini tebyali bya bwenkanya nga baalemesebwa okutuuka ku balonzi, ekintu ekikontana ne Ssemateeka. “Okulonda kuno kwali kufu olw’ensonga nti tekwatambulira ku Ssemateeka wadde etteeka erirung’amya okulondebwa kwa Pulezidenti erya Presidential Elections Act wamu n’erifuga akakiiko k’ebyokulonda.” Kyagulanyi bw’ategeezezza. Ono agamba nti poliisi yalemesa enkung’aana ze emirundi egiwera, ezimu tezaakubibwa wadde ng’akakiiko k’ebyokulonda kaali kazikkiriza. “Wadde ng’akawayiro nnamba 2 ne 3 mu tteeka erifuga okulondebwa kwa Pulezidenti likkiriza eyeesimbyewo okwebuuza ku bantu naye amagye ga UPDF ne poliisi bamulemesa okwebuuza ku bantu bwe yali ategeka okwesimbawo.” Kyagulanyi bw’agasseeko. Bobi Wine era alumiriza akakiiko k’ebyokulonda okufulumya ebiragiro bya Ssennyiga Corona ebikambwe, ekyalemesa kkampeyini okubeera ez’obwenkanya ate ebiragiro bino Museveni n’atabigoberera. Ono alaze nti kino kyali kimenya ennyingo za Ssemateeka okuli; 1, 8A, 20(2), 28, 29,38 ne 43 wamu n’etteeka erifuga okulondebwa kwa Pulezidenti, etteeka lya Elections Act awamu n’erifuga akakiiko k’ebyokulonda. Kyagulanyi agamba nti kyali kikyamu akakiiko k’ebyokulonda okuwera enkung’aana za kkampeyini mu disitulikiti okuli; Jinja, Kabale, Kalungu, Masaka, Tororo, Luweero, Wakiso , Mukono, Mbarara, Kabarole, Kasese ne Kazo, ne balinnyirira eddembe lya bannayuganda ery’okukung’aana n’okwetaba n’abalala. Bobi Wine agamba nti ku lunaku lw’okulonda, akakiiko kaalemwa okutangira abantu okulonda emirundi egiwera wamu n’okubba obululu mu bitundu by’eggwanga eby’enjawulo era ne balemwa okulangirira n’okuwa bannayuganda ebyava mu kulonda ebituufu. Ono era alumiriza gavumenti okugaana okukola ennoongoosereza mu mateeka ezaalagirwa kkooti ensukkulumu bwe yali esala omusango gwa Amama Mbabazi mwe yali awakanyiza ebyava mu kalulu. Kati Kyagulanyi ayagala kkooti ensukkulumu erangirire nti okulonda kwa January 14, 2021 tekwategekebwa mu mateeka, era nti Yoweri Kaguta Tibuhaburwa Museveni yalangirirwa mu bukyamu era wategekebwe okulonda okuggya.    	https://gambuuze.ug/2021/02/01/kyagulanyi-addukidde-mu-kkooti-esazeemu-okulondebwa-kwa-museveni/
politics	Abakwatibwa ku by’okuvuma Museveni bayimbuddwa	  Abawagizi b’ekibiina kya National Unity Platform (NUP) abaakwatibwa ku bigambibwa nti baavuma Pulezidenti Museveni nga bali mu lukung’aana e Bukomansimbi, bayimbuddwa. Abdul Ssentamu  eyakwatibwa olw’okuvuma Pulezidenti Museveni Bano kuliko; Alex Ssempijja, Fred Kalanzi ne Abdul Ssentamu, nga bano babadde baakava mu kibiina kya National Resistance Movement (NRM), ne beegatta ku kibiina kya NUP. Bannakibiina bano baakwatiddwa ku Lwokutaano lwa wiiki ewedde, oluvannyma lw’olukung’aana olwali ku kisaawe e Kawoko mu ggombolola y’e Butenga. Poliisi yawaliribwa okuggyayo ttiyaggaasi n’amasasi okugumbulula olukung’aana luno. Omuduumizi wa poliisi mu Bukomansimbi, Sowedi Manisuri, yagambye nti bano baavuma Pulezidenti Museveni ne Minisita Nakiwala Kiyingi. Okusinziira ku Manisuri, bano baavunaaniddwa emisango okuli okutangira abapoliisi okukola emirimu gyabwe wamu n’okuvuma Pulezidenti. Bano sitatimenti gye bakola ku poliisi eraga nti waliwo abapoliisi basatu abaakubwa amayinja ku lukung’aana luno. Atwala poliisi mu ttundutundu lya Masaka, Muhammad Nsubuga, yannyonnyodde nti bano baabayimbudde ku kakalu ka kkooti ng’okunoonyereza bwe kugenda mu maaso. Yalabudde abapoliisi okukomya okukozesa olulimi oluvuma n’ategeeza nti bajja kubakwata bavunaanibwe. Alina bendera ya NUP ku bwassentebe bwa Bukomansimbi LCV, Muhammad Nsubuga, yategeezezza nti tewali nsonga lwaki poliisi ekwata abantu baayo kubanga bakola buli kimu okugoberera ebiragiro bya Ssennyiga Corona. Nsubuga yagasseeko nti abawagizi bano baakwatiddwa ku biragiro bya Ssennyiga Corona olw’okuba beegatta ku Opozisoni nga bava mu NRM. URN    	https://gambuuze.ug/2020/11/17/abakwatibwa-ku-byokuvuma-museveni-bayimbuddwa/
politics	Manifesito yokka temala ng’akulembera abantu tabalumirirwa  – Bobi Wine	  Kampala Eyeesimbyewo ku bbendera y’ekibiina kya National Unity Platform – NUP, Robert Kyagulanyi Ssentamu (Bobi Wine), asaabuludde bannabyabufuzi abakola enteekateeka ennungi mu Manifesito mu kadde k’akalulu n’ategeeza nti, kino tekimala singa abakulembeze tebabeera beetegefu okufaayo n’okuyamba omuntu wa wansi. Bino Bobi Wine abyogeredde Kakyeeka mu kisaawe mu kibuga Mbarara bw’abadde agenzeeyo okutongoza Manifesito ye, leero ku Lwomukaaga.  “Manifesito ennungi kubeera kumala biseera singa omukulembeze talumirirwa bantu ba wansi n’okulaba ng’akyusa embeera y’obulamu bwabwe.” Kyagulanyi bw’agambye. Kyagulanyi ategeezezza ng’ekibiina ekiri mu buyinza bwe kizze kikola ebisuubizo eri abantu okuva mu 1996 era nga kirina ne Manifesito ennungi buli kalulu, naye bye bakola birala nnyo, ng’oluusi beegaana n’ebisuubizo bye bakola. “Mu kalulu akaggwa, Pulezidenti Museveni yasuubiza okuwa abaana abawala ‘Sanitary Pads’ ez’obwereere n’okutuusa olunaku lwaleero ezisuubizo ekyo kiringa ebirala by’azze akola, tekituukiriranga.” Kyagulanyi bw’alambudde. Wadde Minisitule y’ebyenjigiriza yavaayo n’ategeeza nga gavumenti bwe talina nsimbi zaakugula paadi zino, Kyagulanyi agamba nti gavumenti y’emu efuna ssente z’egulamu abali ku ludda oluvuganya n’okugulamu ttiyaggaasi naye nga tesobola kuyamba baana ba ggwanga. Bino we bijjidde nga Pulezidenti Museveni ku Lwokubiri yatongozza Manifesito n’alaga nti essira waakuliteeka ku by’okwerinda, okunoonyeza ebikolebwa kuno akatale wamu n’okuwa bannansi eby’okukola n’okutumbula ebikolebwa munda mu ggwanga. Bino Kyagulanyi agamba nti bye bimu ku birimbo omukulu by’akozesa. Kyagulanyi ategeezezza nti ekibiina kya NUP, tekiriiwo kugula buganzi nga kisuubiza ebitasoboka naye baagala kukwatagana ne bannayuganda okukyusa embeera mwe bali. Bw’abadde atongoza Manifesito ye e Kakyeeka, Bobi Wine ategeezezza nti singa alondebwa, waakukyusa ebyobulamu, ebyenjigiriza, atumbule tekinologiya era awe abakozi ba gavumenti omusaala ogwegasa nga mu kino ab’ebyokwerinda, abasawo n’abasomes, omusaala gwabwe ogutandikirwako gujja kuba ku kakadde kamu. Kyagulanyi asuubizza okutondawo emirimu obukadde 5 singa bannayuganda banaamuwa obwesige ne bamulonda. Bobi Wine agambye nti agenda kulaba nga Ssemateeka assibwamu ekitiibwa era nga singa omukulembeze anaakyusa Ssemateeka okwekuumira mu buyinza okusukka ebisanja ebibiri, ajja kuba azzizza gwa Nnaggomola era ng’avunaanwa gwa kulya mu nsi lukwe.    	https://gambuuze.ug/2020/11/07/manifesito-yokka-temala-ngakulembera-abantu-tabalumirirwa-bobi-wine/
politics	Museveni alagidde boodabooda ezaakwatibwa ziteebwe	  Pulezidenti Yoweri Museveni alagidde R.C.C wa Kampala, Faridah Mayanja Mpiima wamu ne poliisi ya Kampala n’emiriraano, okukwata boodabooda zonna ze baakwata olw’obusango obutaliimu baziddize bannannyinizo. Ezimu ku poliisi ezikuumirwa ku poliisi ya CPS mu Kampala Bw’abadde ayogerako eri abakulira abavuzi ba boodabooda, Faridah agambye nti pulezidenti yakwatibwako nnyo olw’obungi bwa boodabooda eziri ku poliisi ez’enjawulo ne yeebuuza engeri bannannyini zo bwe babeezaawo obulamu.Akulira poliisi y’ebidduka mu Kampala n’emiriraano, Norman Musinga, agambye mbu boodabooda zigenda kuddizibwa bannannyini zo nga tebasasudde wadde omunwe gw’ennusu. Wabula bannannyini boodabooda zino basabiddwa buli omu okugenda n’empapula entuufu ezikakasa obwannannyini. R.C.C Mpiima era akakasizza abavuzi ba boodabooda mu kibuga nti, pulezidenti yasuubizza okukomya okutulugunyizibwa kwe bayitamu. Aba boodabooda bo bategeezezza nti baali baakyuka ne beegatta ku ludda lwa munnakibiina kya NUP, Kyagulanyi Ssentamu, nga balowooza nti pulezidenti yabasuulawo naye ne bagamba nti kabasuubire pulezidenti era nga ye Ssentebe w’ekibiina kya NRM anaakuuma ekigambo kye. Olukiiko luno olwaddiridde ekiragiro kya Pulezidenti lwakulembeddwamu omumyuka wa nnankulu w’ekibuga, David Luyimbaazi Ssali era nga lwetabiddwamu R.C.C , abakungu okuva mu K.C.C.A, abakulu okuva mu poliisi y’ebidduka n’abakulira abavuzi ba booda booda.    	https://gambuuze.ug/2021/01/07/museveni-alagidde-boodabooda-ezaakwatibwa-ziteebwe/
politics	Gavumenti bongedde ogitwala mu kkooti ku by’okuggyawo okweyimirirwa	 Munnamateeka Male Mabiriizi addukidde mu kkooti enkulu okuwakanya ennongoosereza gavumenti z’eyagala okukola ku kweyimirirwa kw’abantu ababeera bagambibwa okuzza emisanngo eminene. Kyategeerekese nga kabineeti bwe yakkiriza ennongoosereza zikolebwe mu Ssemateeka wa 1995 ku mateeka agafuga ekitongole ekiramuzi, wamu ne poliisi, nga gavumenti ewakanya ekya bantu abavunaanibwa obutemu, okukwata abakazi, obubbi n’okulya mu nsi olukwe, okweyimirirwa. Kati Mabiriizi addukidde mu kkooti ng’asaba etunule mu kya kabineeti okukkiriza ennongoosereza zikolebwe mu ddembe ly’abantu bonna okuba nga basobola okweyimirirwa, ky’agamba nti kyakoleddwa mu bukyamu era tebaagoberedde mitendera mituufu. Mabiriizi agamba nti kikyamu Ssaabawolereza wa gavumenti ne Minisita abakuba ebirayiro okukuuma Ssemateeka, ate okuleeta etteeka eriggyako abantu eddembe lyabwe. Agattako nti ekirowoozo kino Kabineeti kye yawagidde kikyamu. “Ssaabawolereza talina gwe yeebuuzizzaako? Kabineeti yakuba ebirayiro okukuuma Ssemateeka, terina lukusa kuleeta oba kwanjula biteeso ebigendereddwamuokuggyako bannansi eddembe lyabwe era kabineeti yabadde erina kusooka okwebuuza ku bakwatibwako ensonga eno.” Mabirizi bw’agambye. Okusinziira ku Mabiriizi, ekirowoozo ky’okuggyawo okweyimirirwa kimenya mateeka era ayagala kkooti ekisazeemu era eby’okukola ennongoosereza zino biyimirizibwe mu bwangu. Kati ono ayagala kkooti eyise ekiragiro ekigaana Palamenti oba omukungu wa gavumenti oba ekitongole kyonna okwesembereza ekiteeso kya kabineeti kino, kuba si kya bwenkanya era kijja kulinnyirira eddembe ly’obuntu mu ggwanga, ekintu ekikyamu.      	https://gambuuze.ug/2021/10/21/gavumenti-bongedde-ogitwala-mu-kkooti-ku-byokuggyawo-okweyimirirwa/
politics	Omubaka Sseggirinya alayidde, agamba ssente z’emmotoka agenda kuzigabira abalonzi	   Kampala Munnakibiina kya National Unity Platform (NUP), Muhammad Sseggirinya alayiziddwa ku bubaka bwa Kawempe North mu Palamenti y’e 11 era ono olumaze okukuba ebirayiro n’ategeeza nti ssente obukadde 200 ezigenda okumuweebwa okugula emmotoka ajja zigabira abalonzi. Sseggirinya eyavudde ebweru w’eggwanga n’adda okulayira ku katuuti, agenze bamukwatiridde era bw’abadde ayogerako eri abannamawulire agambye nti agenda kufuba okulaba nti buli maka mu  Kawempe bafuna ku buwoomi bwa ssente z’emmotoka zino. Ono agamba nti kino akikoze okulaba ng’addiza ku bantu be abaamwesiga ne bamusindika mu Palamenti eno. Era kuno agenda kwogerezaako enteekateeka ya Segibox nga muno agenda kuba awa buli maka amanaku mu Kawempe emitwalo 10 buli mwezi. “Sigenda kugula mmotoka mpya ng’enda kusigala nga nkozesa eno, ssente z’emmotoka ng’enda kuziwa bannakawempe.” Sseggirinya bw’ategeezezza. Ono awadde eky’okulabirako ekyali e Bufalansa mu 1789  olw’okwejalabya kwa Kabaka waayo, Louis XVI n’omukyala Marie Antoinette, abaali mu bulamu obulungi ate nga bannansi baavu lunkupe.  “Bali mu kugula mmotoka za bbeeyi ng’abalonzi baabwe babonaabona olw’ebyobulamu ebibi, ebyenjigiriza bifu n’ebizibu ebirala. Nze saagala kubeera bwetyo y’ensonga lwaki obukadde 200 ez’emmotoka nziwadde bannakawempe.” Sseggirinya bw’akiggumiza. Buli mubaka asuubirwa okuweebwa ssente obukadde 200 basobole okugulamu emmotoka ezinaabayamba okutambulizaamu emirimu mu kisanja kino eky’emyaka ettaano. Sseggirinya agamba akyali mulwadde olw’ebyo ebyamutuusibwako mu kkomera e Kitalya era ng’asuubira okuddayo e Nairobi gy’amaze omwezi omulamba ng’ajjanjabwa ekibumba n’amatu.      	https://gambuuze.ug/2021/05/20/omubaka-sseggirinya-alayidde-agamba-ssente-zemmotoka-agenda-kuzigabira-abalonzi/
health	Buli omu avunaanyizibwa okukomya Mukenenya – Nnaabagereka Nagginda	 Nnaabagereka Sylvia Naggindaagamba nti olutalo lw’okulwanyisa ekirwadde kya Mukenenya lutwaliramu buli muntuokusobola okutaasa obulamu bwabwe n’obwabalala naddala ng’embeera y’ebyobulamu mu ggwanga nayo tematiza. Bino Nnaabagerekayabyogeredde mu kuggulawo eddwaliro lya BOCH Medical Center e Kituntu – Bukemba mu ssaza ly’e Mawokota ku Lwokusatu, mu nteekateeka ekoleddwa Derrick Matovu ng’ali wamu ne musigansimbi BOCH Junior. Maama Nnaabagereka yannyonnyodde nti embeera y’ebyobulamu mu ggwanga ekaabya, ekitadde obulamu bw’abantu mu matiggakuba tebituukana na mutindo nga walina okubaawo ekikolebwa okukyusa embeera eno. Ono yasabye bannamawokotan’eggwanga lyonnaokwerinda akawuka ka Mukenenya kubanga kakyaliwon’abasamba okukozesa amakubo agamanyiddwa okukeekuuma. Mu ngeri yeemu yeebazizza Derrick ne banne abaazimbye eddwaliro lino okutuusa obujjanjabi ku bantub’ekitundu kino. Minisita avunaanyizibwa ku by’obulamu mu Bwakabaka, Owek. Dr. Prosperous Nankinduyeebazizza abakulembeze mu kitundu kino olwokukolera awamu n’abantu abaleeta enkulaakulana mu kitundu, egasa buli omu n’asaba abatuuze okukozesa omukisa guno. Abakulembeze mu kitundu kino nga bakulembeddwa Ssentebe Martin Ssejjemba baasiimye omulimu ogukoleddwa mu kitundu kyabwe era ne bawera okwongera okuwagira enteekateeka nga zino. Derrick Matovu eyazimbye eddwaliro lino agamba nti akikoze okusembeza obujjanjabi ku bantu, okubataasa okutindigga eng’endo empanvu nga banoonya bujjanjabi. Omukolo guno gwetabiddwako abantu ab’enjawulo okuli abakulembeze mu gavumenti eyaawakati, abakulembeze mu Bwakabakan’abantu abalala. 	https://gambuuze.ug/2021/12/09/buli-omu-avunaanyizibwa-okukomya-mukenenya-nnaabagereka-nagginda/
business	Ssaabasajja Kabaka yakomyewo okuva e Germany – Katikkiro Mayiga	 Palamenti eragidde gavumenti okusazaamu endagaano gyeyakola ne kampuni ya Uganda Vinci Coffee Company Limited (UVCCL), ng’egiwa obuvunaanyizibwa ku kirime ky’ emmwaanyi mu ggwanga. Akakiiko ka Palamenti ak’ebyenfuna akakulirwa omubaka wa Mbarara City South, Mwine Mpaka kategeezezza nti endagaano eno teri mu mateeka era nekasaba abakungu ba gavumenti abaleetera gavumenti okuteeka omukono ku ndagaano eno babonerezebwe kino kireme kuddamu. Abateekako omukono ku lwa gavumenti ye Minisita w’ebyensimbi Matia Kasaija, omuteesiteesi omukulu owa Minisitule y’ebyensimbi Ramathan Ggoobi ne Ssaabawolereza w’eggwanga Kiryowa Kiwanuka ate Musigansimbi Enrica Pinetti n’akulira kampuni ya UVCCL. “Gavumenti eragidde okusazaamu endagaano eno era eddire Palamenti ku kituukiddwako mu myezi 6 nga alipoota eno eteereddwa mu nkola. Gavumenti eragidde okukolagana obulungi ne Uganda Vinci Coffee Company Limited ng’eyita mu kwebuuza ku bakwatibwako nga tennagenda mu maaso nakukola bizineensi na kampuni eno, mu bimpi baddemu bateese bupya,” Mwine Mpaka bwe yagambye. Okusinziira ku Ssentebe w’akaiiko Mwine Mpaka, eky’okuwa aba UVCCL emmwaanyi kijja kwongera ku bbula ly’emirimu, gavumenti efiirwe omusolo era egobe abantu abamu mu bulimi bw’emmwaanyi. Akakiiko kazudde nti wadde gavumenti yasaasanya obuwumbi 7 okutereeza ekifo aba UVCCL webalina okuzimba ekkolero nebabatuusiza n’amasannyalaze naye tewali kyamaanyi kyali kikoleddwa ng’ endagaano bwegamba. Kinajjukirwa nti aba UVCCL baali baalaga mu 2015 nga bwebalina obusobozi okutandikako ku mulimu guno nga kino kyekyawaliriza gavumenti okubatuusaako buli kyebaali beetaaga wabula ekkolero neritazimbibwa ne gyebuli eno nga ekintu kyokka ekiri ku ttaka lino ke kayumba akasulwamu omukuumi ak’ebibaati. Akakiiko era kakizudde nti eby’okusonyiwa kampuni ya UVCCL nabyo byalimu ebirumira kuba etteeka erisonyiwa emisolo lyebakozesa lyali teririiwo endagaano eno weyakolerwa era ekibiina ekitaba bannamateeka ki Uganda Law Society kyavaayo nekitegeeza nti kino kyali kikyamu. Mwine agamba nti n’endagaano eno yennyini obutuufu bwayo buliko akabuuza kuba UVCCL teyateekako mukono nga owa Pinetti oguliko gulaga nti yaliwo nga omujulizi. Akakiiko kasabye gavumenti amaanyi egateeke mu kuyamba kampuni za bannansi 47 eziri mu mulimu gw’okugatta omutindo ku kirime ky’emmwaanyi. Akakiiko kagamba nti Ssaabawolereza wa gavumenti, Kiryowa Kiwanuka yalemwa okukola omulimu gwe okulambika ebitongole bya gavumenti ng’ennyingo ya Ssemateeka nnamba 119 (4) (b) bwerambika. Palamenti yakkiriza okutwala alipoota y’akakiiko k’ebyobusuubuzi awamu n’ebyo byonna ebyasembeddwa ababaka abatuula ku kakiiko kano . Bino webijjidde nga Pulezidenti Museveni yakamala okulayira nga bwatagenda kusazaamu ndagaano eno wabula nasaba wabeewo ebirongoosebwa.   	https://gambuuze.ug/2021/09/06/ssaabasajja-kabaka-akomyewo-okuva-e-germany-katikkiro-mayiga/
politics	Aba People Power bakukkulumidde ebitongole by’ebyokwerinda	  Omukulembeze w’ekisinde kya People Power Robert Kyagulanyi Ssentamu Omukulembeze w’ekisinde ky’ebyobyofuzi ekimanyiddwa nga People Power, Robert Kyagulanyi Ssentamu amanyiddwa ennyo nga Bobi Wine akukulumidde ebitongole by’ebyokwerinda kukyeyayise okulinyirira eddembe lyabwe, oluvanyuma lw’ebitongole bino okulumba woteri mwebabadde mukakubuga ke Kakiri mu disitulikiti ye Wakiso nebassattulula olukungana lwebabaddemu. Ng’ayita kumukutu ggwe ogwa Twitter Bobi Wine yagambye ku ssawa nga bbiri ezakawungezi eggulo, wooteri mwebabadde yeebulunguddwa abeebyokwerinda nga bagamba nti olukiiko mwebabadde lwabadde lumenya amateeka.  “Bazze nebaggyako amasanyalaze nebalangirira nti olukiiko lwabadde lumenya amatteeka. Naye tubakakasa nti bwebaba balowooza nti ebikolwa bino bigenda tupondoosa tubakakasa nti bitwongera manyi okugenda maaso n’olutalo lwaffe olw’okwenunula,” Bwatyo Bobi bweyagambye. Ye omwogezi w’ekisinde kino Joel Ssenyonyi yategeezeza nti oluvanyuma lw’okulumbibwa, Bobi n’abamu ku banne basobodde okwemulula ne babomba olw’okutya ebyabatuukako mu 2018 mu Arua okuddamu. “Ffenna tuli bulungi kati era tweteekateeka kuddamu kusisinkana mukifo ekirala,”Ssenyonyi bweyategezeza omukutu guno.  Kinajjukirwa nti Bobi Wine n’abamu ku bakulembeze kuludda oluvuganya gavumenti baakwatibwa abamu nebakubibwa bubi nnyo nga kakuyuge w’okujuza ekifo ky’omubaka w’ekibuga kya Arua akomekerezebwa. Ab’ebyokwerinda baalumiriza Bobi Wine nabawagizi ba Kassiano Wadri eyawangula ekifo kino, okukuba emmotoka y’omukulembeze w’eggwanga Yoweri Kaguta Museveni nebagyasa endabirwamu. Tekyasobose kwogerako na Polissi oluvanyuma lwessimu zaabwe okuvuga nga tebazikwata.    	https://gambuuze.ug/2019/10/25/aba-people-power-bakukkulumidde-ebitongole-bye-byokwerinda/
religion	Abakulu mu poliisi bagenze ewa Bisoopu Kaggwa okumwetondera	  Masaka Abanene mu poliisi beesitudde nebagenda ew’Omusumba w’essaza ly’e Masaka eyawummula, John Baptist Kaggwa, bamwetondere ku kikolwa kya basajja baayo okukuba ttiyaggaasi mu Mmisa wamu n’okulagira abaabadde bakung’aanye buli omu okulaba eryamuleese. Afande Kasingye ne Ttiimu ye nga beetongera Omusumba Kaggwa Ku bano kubaddeko akwanaganya poliisi n’ebyobufuzi, Asan Kasingye, akulira eby’okuketta mu poliisi, Ddamulira Christopher SSerunjogi, n’akulira eby’obutendekebwa Godfrey Ggoloba. Abapoliisi bamusanze mu maka ge ku ssaza e Kitovu era ng’ensisinkano eno yeetabiddwamu n’Omusumba wa Masaka aliko mu kiseera kino, Omusumba Serverus Jjumba. Kasingye asoose kwetonda ku ebyo ebyaliwo n’asaba abo bonna abategeka emikolo okusookanga okufuna olukkusa kubanga ekiseera kye tulimu kya Ssennyiga Corona. “Nze nga munnaddini nabasonyiwa dda kuba kiri mu nzikiriza yaffe okusonyiwa.” Omusumba Kaggwa bw’ategezezza nga yaakatandika okwogera. Omusumba Kaggwa agambye nti abapoliisi tebaawa bantu bali Mugulu kwennyonnyolako era ng’embeera y’obunkenke gyebaateekamu abantu yali teyeetaagisa era nga n’ebiragiro bya Ssennyiga Corona byali bikwatiddwa bulungi. Era Omusumba abasabye ab’ebyokwerinda okukolayo ekiwandiiko ekyetondera eggwanga lyonna olwebyo bye bakoze, kisobole okuzza emitima gy’abantu. Kasingye yeebazizza Omusumba Kaggwa olw’okubasonyiwa n’asuubizza nti bagenda kubagawo ekiwandiiko ekyetonda mu butongole eri bannansi era nga kino kkopi bajja kugiweerezaako akulira olukiiko lw’abasumba, Katikkiro wa Buganda wamu n’abeekika ky’Embogo. Ye ate Omusumba w’e Masaka, Bishop Serverus Jjumba, alaze obwennyamivu ku bikolwa bya poliisi era n’abasaba okweddako.    	https://gambuuze.ug/2020/10/20/abakulu-mu-poliisi-bagenze-ewa-bisoopu-kaggwa-okumwetondera/
health	Katikkiro Asiimye Abaweereza Wakati Mu Kirwadde Kya Coronavirus	 Ng’eggwanga likyagenda mu maaso okuba ku muggalo olw’ekirwadde kya coronavirus, Katikkiro wa Buganda Charles Peter Mayiga asiimye abakozi abakyaweereza wakati mu kusoomoozebwa kuno. Mu bubakabwe eri abaweereza mu Bwakabaka ku lunaku ensi yonna lwejaguza olunaku lw’abakozi, Mayiga agambye nti newankubadde kyetaagisa okusiima buli mukozi, naye abo abakyali ku mirimu banywedde mu banne akendo. “Neebaza nnyo abaweereza b’Obwabakabaka; abaami ku mitendera gyonna, ba Ssenkulu ne Bannankulu b’ebitongole, wamu n’amakapuni ga Buganda wamu n’abakozi ku mitendera egy’enjawulo abafaayo ennyo okulaba nga Buganda edda ku ntikko,” Mayiga bweyagambye. “Neebazaamu akeensusso abakozi baffe abali ku mirimu mukaaseera ka senyiga wa colona omuli abaweereza ba Ssaabasajja Kabaka mu mbiri, ab’ebyokwerinda, abagoba b’ebidduka, bannamawulire, n’abalala abataweddemu ssuubi mu kabi kano ketulimu,” Mayiga bweyagambye. Yabasabye bonna okwekuuma obulungi basobole okusigaza obulamu obulungi wamu n’abantu baabwe basobole okudda ku mirimu egizimba eggwanga Buganda ne Uganda. Ekirwadde kya senyiga wa coronavirus bw’osomera bino nga kyakawata bantu 81 mu Uganda kyokka nga ku bano abawonye bali 47. Omukulembeze w’eggwanga Yoweri Kaguta Museveni asuubirwa okwogerako eri eggwanga ssabbiiti ejja mwanaweera ebiragiro ebipya ku butya eggwanga bwerigend mu maaso.   	https://gambuuze.ug/2020/05/01/katikkiro-asiimye-abaweereza-wakati-mu-kirwadde-kya-coronavirus/
sports	Katikkiro Mayiga asiimye ttiimu y’ensero eya Silverbacks	    Katikkiro wa Buganda, Charles Peter Mayiga asiimye ttiimu y’eggwanga ey’omuzannyo gw’ensero eya Silverbacks, olw’omutindo omulungi gwe baayolesezza mu mpaka z’amawanga ga Afirikaezaabadde mu Rwanda gye yasobodde okutuuka ku luzannyo olukulembera oluddirira olw’akamalirizo (Quarter Finals). Okulaga okusiima kuno, Mukuumaddamula asinzidde mu Bulange e Mmengo ku Lwokutaano gy’abadde asisinkanidde ttiimu ya Silverbacks awamu n’abakulembera omuzannyo guno mu ggwanga abakulembeddwamu Nasser Sserunjogi,Omukulembeze w’ekibiina ekitwala omuzannyo guno mu ggwanga ekya Federation of Basketball Association. “Mbakulisa okutuuka ku luzannya olukulembera olw’akamalirizo ekyo kyali kinene. Naye amaaso gammwe mugaggye ku mizannyo egyayitamumanye lwaki twakomawo. Mulwane okulaba nti oluddako tweyongerayo. Naye mu mizannyo totunuulira mizannyo giwedde wadde obuwanguzi bw’otafunye.” Katikkiro Mayiga bw’ategeezezza. Owek. Mayiga abakuutidde okunyweza empisa mu bazannyi, mu bagiramula n’abawagizi era bawang’ane ebitiibwa bwe baba baagala okugenda mu maaso okubaako bye batuukako mu ggwanga. Abasabye okwesamba ebyamasanyu basobole okufuna obudde obubamala okuwummula bwe baba baagala okutwala ekitone kyabwe mu maaso era n’abalaga obukulu bw’okukozesa omukisa gwe bafunye okwezimba n’okukyusa obulamu nga beesigamye ku kunoonya amagezi agabaggya mu kusoomoozebwa okwenjawulo. Owek. Mayiga asuubizza okwongera okukolagana n’ekibiina kino era n’okulowooza kukirowoozo ky’okugatta omuzannyo gw’ensero mu mizannyo gy’ebikujjuko ebikulemberamu amazaalibwa ga Ssaabasajja Kabaka, okwongera okutumbula omuzannyo guno. Minisita w’ebyemizannyo mu Bwakabaka, Henry Sekabembe Kiberu asabyegavumenti okuyambako bannabyamizannyo okutumbula ebitone byabwe era n’abazannyi n’abawa amagezi okwongera amaanyi mu bye bakola. Akulembeddemu ttiimu eno era akulira ekibiina ekitwala omuzannyo gw’ensero, Nasser Sserunjogi asinzidde wano n’asaba gavumenti okwongera okuteeka ssente mu by’emizannyo, kibayambe okukendeeza ku bbula ly’emirimu awamu n’okwongera okutunda ekifaananyi ky’eggwanga.   	https://gambuuze.ug/2021/09/24/katikkiro-mayiga-asiimye-ttiimu-yensero-eya-silverbacks/
politics	Omulimu gwa Muzibwazaalampanga guwa essuubi – Katikkiro Mayiga	 Katikkiro Charles Peter Mayiga alambudde omulimu gw’okuzzaawo Amasiro gaba Ssekabaka e Kasubi okulaba wegutuuse nakakasa nti guno weguli guwa essuubi era gwakuggwa mu bwangu ddala. Okulambula kuno Katikkiro Mayiga akukoze ku Lwokusatu era nga abadde awerekeddwako Minisita Kyewalabye Male, Owek. Kaddu Kiberu awamu n’abalala. “Omulimu gwogenda okugenda mu maaso, munda eyo ebizizi biwembeddwa era binaatera okumalirizibwa, okuviira ddala ku kasolya ak’enju okutuuka wano ku Wankaaki era omulimu guwa essuubi,” Katikkiro Mayiga bw’ategeezezza.  Kamalabyonna yeebazizza Abagiriinya abali ku mulimu guno awamu nab’ Engeye ba Wabulaakayole olw’okusereka obulungi amasiro gano okugazza mu kifaananyi kyago kyennyini ekimanyiddwa. Ono agumizza Obuganda nti wadde omulimu guno gubadde muzibu nnyo naye bagufunzizza. Katikkiro Mayiga akuutidde abo bonna abali ku mulimu guno bafube okutuukiriza obuvunaanyizibwa bwabwe awatali kukulembeza ssente wadde ng’ensi ekyuuse era nga waliwo ebyetaago eby’enjawulo.  Abavubuka ababadde ku mulimu guno abeebazizza nabasaba okukwata obutiribiri byebayize kuba obukugu bwebafunye bwetaagibwa okukuuma obuwangwa n’ennono za Buganda. Mu nkola y’okwerinda omuliro Katikkiro Mayiga annyonnyodde nti waliwo okubangula okukoleddwa eri abantu ababeera mu masiro gano okufuna obukugu okukozesa ebyuma ebizikiriza omuliro okwetaasa ku bantu b’ettima awamu n’obubenje bw’omuliro.  Okusinziira ku Katikkiro Mayiga era baliko ebyuma ebyamanyi ebiyamba okuzikiza omuliro bwebaleeta okuyamba ku nsonga eno kuba omulimu guno munene kyo ogutali mwangu guddamu kukola kuba gumaze emyaka egisobye mu 10.  Owek. Mayiga yeebazizza Minisita w’ebyobuwangwa Owek. Kyewalabye Male, Owek. Kaddu Kiberu nga ye ssentebe w’omulimu guno, Katikkiro w’Amasiro awamu n’abazaana abasangibwa mu masiro gano awamu n’Abagalagala.       	https://gambuuze.ug/2022/09/07/omulimu-gwa-muzibwazaalampanga-guwa-essuubi-katikkiro-mayiga/
business	Katikkiro akubirizza ababalirizi b’ebitabo okulwanyisa enguzi	 Katikkiro Charles Peter Mayiga kukkono ng’alamusa kubamu kubabadde ku Serena  Katikkiro Charles Peter Mayiga, asabye ababalirizi b’ebitabo okwenyigira mu lutalo lw’okulwanyisa obubbi n’obuli bwenguzi muggwanga.“Obubbi n’obuli bw’enguzi mu gavumenti n’amakampuni gw’obwannayini bweraliikiriza. Mmwe ababaliriza b’ebitabo musobola okuyambako okukomya obubbi buno. Ffe mu Buganda twagunjawo enkola ey’omulembe omugya erimu obuyiiya, obunyiikivu, obwerufu, n’okwagala. Tukkiriza nti okujjako nga tugoberedde enkola ey’omulembe omugya, tetusobola kutuusa Bwakabaka kuntikko mubyenfuna ne mumbeera z’abantu ezaabulijjo,” Mayiga bweyagambye. Okwogera bino yabadde ku mukolo gw’okukwasa engule (awards) ebitongole n’amakampuni ag’enjawulo ezisinze okutumbula ebyenfuna mubantu omwaka oguwedde, ezitegekebwa ekibiina ekitwala ababalirizi b’ebitabo ekya Uganda Certified Public Accountants. Omukolo gwabadde ku Serena Hotel mu kiro ekikeesezza leero. Mayiga era yagambye ng’ogyeko obubbi, ekirala ekisinga okuviirako amakampuni okugwa mu Uganda, kwekulemererwa okuba n’enkola ey’okumanya oba kampuni ekola amagoba oba nedda. “Enkola enakulabula obutawasa mukyala mulala olw’okuba okoze amagoba oba okwewola okuzimba ennyumba ennene; ebiseera ebisinga kino kyetukola,” Mayiga bweyagambye.     	https://gambuuze.ug/2019/11/08/katikkiro-akubirizza-ababalirizi-bebitabo-okulwanyisa-enguzi/
business	Buganda esse omukago ne DIT okutumbula ebyemikono	     Obwakabaka bwa Buganda busse omukago n’ekitongole kya Directorate of Industrial Training (DIT) okutumbula emirimu n’amasomo g’ebyemikono, kisobozese okulwanyisa obwavu mu bavubuka olwo ensi Uganda esobole okukulaakulana. Omukolo guno gwayindidde mu Bulange e Mmengo era omumyuka owookubiri owa Katikkiro, Owek. Robert Waggwa Nsibirwa yabaddewo ng’omujulizi ng’omukungu Anthony Wamala yataddeko omukono ku lwa Buganda. Mu kwogera kwe, Owek. Waggwa Nsibirwa yategeezezza nti abakulembeze ku mitendera gyonna bakyalemeddwa okubuulira abavubuka ku ngeri entuufu gye basobola okwettanira emirimu gy’ebyemikono beekulaakulanye. “Abantu baffe bagenda kwongera okweyunirwa bafune emirimu ng’alina kyatwalayo n’alaga eri oyo agenda okumuwa omulimu awamu n’okwanguyiza agenda okumuwa omulimu.” Owek. Nsibirwa bw’e yannyonnyodde. Owek. Waggwa yategezezza nti endagano eno yateereddwako omukono wakati w’Obwakabaka n’ekitongole kya DIT, yaakuyambanyo okumalawo ebbula ly’emirimu mu bantu ba Ssaabasajja naddala abavubuka wamu n’okuyamba abavubuka ku ntambuza y’emirimu . Ono yayongeddeko nti abantu bwe banaafuna ebbaluwa ezikakasa bye basomye, kyakukendeeza ebikolwa eby’obumenyi bw’amateeka mu ggwanga kubanga abantu bajja kuba balina bye basobola okukola ebivaamu ssente nga sibangu kusendebwasendebwa kuyingiza mu mize. Ate ye Minisita w’ebyenjigiriza n’enkulaakulana y’abantu mu Bwakabaka, Owek. Dr. Prosperus Nankundu Kavuma yategeezezza nti Obwakabaka bulina obusobozi okukyusa endowooza z’abantu okulaba nga beekulaakulanya, ng’omukago ogwakoleddwa bagenda kusooka kubangula baami ba Kabaka ne bajjajja ab’obusolya nabo basobole okutambuza omulamwa gwagwo.  Ye ssentebe w’olukiiko olufuzi olwa DIT, Dr. Ruth Biyinzika yasabye abayizi, abazadde n’abantu abalala abasoma okulekerawo okulowooza ku masomo g’okufuna Ddiguli zokka wabula balowooze ne ku kusoma ebyemikono, okwetandikirawo emirimu. Eyataddeko omukono ku lwa Buganda era ssenkulu w’ettendekero lya Buganda Royal Institute, Omukungu Anthony Wamala agamba nti endagaano eyakoleddwa yaakumalawo okusoomoozebwa abayizi kwe babadde basanga, obutabeera n’ebiwandiiko bikakasa bye baasoma era nga baakutambulira ku biteekeddwa mu mukago guno.      	https://gambuuze.ug/2021/12/13/buganda-esse-omukago-ne-dit-okutumbula-ebyemikono/
health	Owek. Lukwago asabye abayizi okwewala Mukenenya	  Abayizi mu masomero ag’enjawulo basabiddwa okwekuuma ennyo ekirwadde ki Mukenenya ekisimbye ennyo amakanda mu bavubuka ensangi zino basobole okukuuma Obwakabaka. Okusaba kuno kukoleddwa Omukiise w’Olukiiko lwa Buganda, Owek. Rashid Lukwago bw’abadde yeetabye ku mukolo bannankobazambogo ku ssomero lya Kasule Memorial College e Wakiso kwebakyusiriza obukulembeze. Owek. Lukwago asabye ategeezezza abayizi bano nti bebayimiriddeko Buganda ey’enkya nga basaanye okutwala ensonga z’obulamu bwabwe nga nkulu nnyo okusobola okuzza Buganda ku ntikko. Ono abakuutidde okukozesa obulungi ekibiina kya Nkobazambogo nga bakola emikwano emirungi eginaabayamba mu biseera byabwe eby’omumaaso. Ye Omukwanaganya wa Nkobazambogo muggwanga lyonna, Lubyayi Ibrahim Adrian ategeezeza nga okukyusa obukulembeze mu mirembe bwekiwa omukisa abalala nabo okuwereza eggwanga lyabwe era bw’atyo n’asaba bannazambogo bulijjo okutambulira mu kkubo lino. Ssentebe w’eggombolola ye Kakiri, Jackson Tebandeke ssentebe akubiriza abayizi okufaayo ennyo nga basoma ebitabo kubanga eno y’engeri yokka mwebayinza okuyita okulaba nga baza buganda ku ntikko. Ye ssentebe avuddeko Sitalon Mulunga asabye abalondeddwa okukola obuteebalira nga bawereeza kabaka waabwe n’abasaba obutakulembeza ssente Ku mukolo guno bannazambogo basanyusiza abagenyi baabwe nga bayita mu kutontoma n’okubibyamu. Oluvanyuma abakulembeze abagya bakubye ebirayiro nebakwasiibwa ebiwandiiko ebikakasa obukulembeze bwabwe wamu ne yafeesi mwebagenda okutandika okuwerereza       	https://gambuuze.ug/2022/06/27/owek-lukwago-asabye-abayizi-okwewala-mukenenya/
business	Palamenti esembye endagaano y’emmwaanyi esazibwemu,  eyagala Minisita Kasaija akangavvulwe	  Palamenti eragidde gavumenti okusazaamu endagaano gyeyakola ne kampuni ya Uganda Vinci Coffee Company Limited (UVCCL), ng’egiwa obuvunaanyizibwa ku kirime ky’ emmwaanyi mu ggwanga. Akakiiko ka Palamenti ak’ebyenfuna akakulirwa omubaka wa Mbarara City South, Mwine Mpaka kategeezezza nti endagaano eno teri mu mateeka era nekasaba abakungu ba gavumenti abaleetera gavumenti okuteeka omukono ku ndagaano eno babonerezebwe kino kireme kuddamu. Abateekako omukono ku lwa gavumenti ye Minisita w’ebyensimbi Matia Kasaija, omuteesiteesi omukulu owa Minisitule y’ebyensimbi Ramathan Ggoobi ne Ssaabawolereza w’eggwanga Kiryowa Kiwanuka ate Musigansimbi Enrica Pinetti n’akulira kampuni ya UVCCL. “Gavumenti eragidde okusazaamu endagaano eno era eddire Palamenti ku kituukiddwako mu myezi 6 nga alipoota eno eteereddwa mu nkola. Gavumenti eragidde okukolagana obulungi ne Uganda Vinci Coffee Company Limited ng’eyita mu kwebuuza ku bakwatibwako nga tennagenda mu maaso nakukola bizineensi na kampuni eno, mu bimpi baddemu bateese bupya,” Mwine Mpaka bwe yagambye. Okusinziira ku Ssentebe w’akaiiko Mwine Mpaka, eky’okuwa aba UVCCL emmwaanyi kijja kwongera ku bbula ly’emirimu, gavumenti efiirwe omusolo era egobe abantu abamu mu bulimi bw’emmwaanyi. Akakiiko kazudde nti wadde gavumenti yasaasanya obuwumbi 7 okutereeza ekifo aba UVCCL webalina okuzimba ekkolero nebabatuusiza n’amasannyalaze naye tewali kyamaanyi kyali kikoleddwa ng’ endagaano bwegamba. Kinajjukirwa nti aba UVCCL baali baalaga mu 2015 nga bwebalina obusobozi okutandikako ku mulimu guno nga kino kyekyawaliriza gavumenti okubatuusaako buli kyebaali beetaaga wabula ekkolero neritazimbibwa ne gyebuli eno nga ekintu kyokka ekiri ku ttaka lino ke kayumba akasulwamu omukuumi ak’ebibaati. Akakiiko era kakizudde nti eby’okusonyiwa kampuni ya UVCCL nabyo byalimu ebirumira kuba etteeka erisonyiwa emisolo lyebakozesa lyali teririiwo endagaano eno weyakolerwa era ekibiina ekitaba bannamateeka ki Uganda Law Society kyavaayo nekitegeeza nti kino kyali kikyamu. Mwine agamba nti n’endagaano eno yennyini obutuufu bwayo buliko akabuuza kuba UVCCL teyateekako mukono nga owa Pinetti oguliko gulaga nti yaliwo nga omujulizi. Akakiiko kasabye gavumenti amaanyi egateeke mu kuyamba kampuni za bannansi 47 eziri mu mulimu gw’okugatta omutindo ku kirime ky’emmwaanyi. Akakiiko kagamba nti Ssaabawolereza wa gavumenti, Kiryowa Kiwanuka yalemwa okukola omulimu gwe okulambika ebitongole bya gavumenti ng’ennyingo ya Ssemateeka nnamba 119 (4) (b) bwerambika. Palamenti yakkiriza okutwala alipoota y’akakiiko k’ebyobusuubuzi awamu n’ebyo byonna ebyasembeddwa ababaka abatuula ku kakiiko kano . Bino webijjidde nga Pulezidenti Museveni yakamala okulayira nga bwatagenda kusazaamu ndagaano eno wabula nasaba wabeewo ebirongoosebwa.   	https://gambuuze.ug/2022/05/19/palamenti-esembye-endagaano-yemmwaanyi-esazibwemu-eyagala-minisita-kasaija-akangavvulwe/
politics	Omubaka Zaake agamba Amyuka Sipiika Among yamusonyiye	 Omubaka w’ekibuga ky’e Mityana mu Palamenti, Francis Zaake awakanyizza eby’akakiiko ka Palamenti akavunaanyizibwa ku mateeka n’okukwasisa empisa eby’okumunoonyerezaako ku bikolwa by’agambibwa nti byali wabweru wa Palamenti. Okwogera bino Zaake abadde alabiseeko ne bannamateeka be okuli Eron Kiiza ne Benjamin Katana mu kakiiko akabadde kakubirizibwa omubaka wa Bugweri, Abdu Katuntu, ategeezezza nti ebimwogerwako tebirina makulu era tebireeteddwa mu mutima mulungi. Kinajjukirwa nti Zaake yayitibwa mu kakiiko kano ku bigambibwa nti yatyoboola ekitiibwa ky’Omumyuka wa Sipiika Anita Among awamu n’okuyisa olugaayu mu Palamenti ne Ssemateeka w’eggwanga. “Kimanyibwe okuva ku ntandikwa nti mpakanya ebyakakiiko kano okunoonyerezaako ku nsonga ezaali wabweru wa Palamenti. Noolwekyo ndi wano ku lw’ekitiibwa kye mpa akakiiko kano ne Palamenti so si kwewozaako.” Omubaka Zaake bw’annyonnyodde akakiiko. Zaake agamba nti tekisoboka kufuna bwenkanya mu kakiiko kano kuba amuvunaana yamaze dda okumusalira omusango nga n’abakuumi abaali baamuweebwa bamuggyibwako wadde ng’akyali Kamisona wa Palamenti awatali kumuwa nsonga yonna. Okusinziira ku Zaake okumunoonyerezaako si kuzuula mazima naye kumuteeka omuguwa mu bulago olwo bamutte ate olumala balage ensi nti yeetuze ensi esobole okubakkiriza. Ono agamba nti omumyuka wa Sipiika Among y’alina okulabikako mu kakiiko kano so si Zaake. Zaake annyonnyodde nti ye nga’omuntu yamaze dda okusonyiwa Kadaga olw’okumukudaalira awamu n’ebikolwa by’obutali bwenkanya by’agenda okumukolako. Ekiteeso ky’okuggya Zaake ku kifo kya Kamisona kyaleetebwa omukiise wa Gulu West mu Palamenti, Ojara Martin Mapenduzi wadde ono yalondebwa akakiiko ka NUP okukulira akakiiko ka Palamenti akavunaanyizibwa ku gavumenti ez’ebitundu ( Local Government’s Accounts Committee). Ekiteeso kya Mapenduzi kino kyagala Zaake aggyibwe ku bwakamisona nga beesigama ku tteeka erirambika entambuza ya Palamenti ku tteeka nnamba 110 ( rules of procedure of parliament). Ekiteeso kino kyasembebwa omubaka wa Amolatar omukyala owa Atim Agnes Apea okuva mu kibiina kya National Resistance Movement (NRM). Zaake agamba nti akakiiko kano akakulemberwa Katuntu nti eby’okumunoonyerezaaako byakumala biseera kubanga omusango baagumusingisiza dda.      	https://gambuuze.ug/2022/02/28/omubaka-zaake-agamba-amyuka-sipiika-among-yamusonyiye/
politics	Ssentebe w’e Namugongo alayiziddwa agamba nti atandikira ku kasasiro	  Kamuli- Namugongo. Ssentebe wa Namugongo Division LC111, Nkalubo Ronald Bulega, asuubizza abatuuze be nti agenda kutandikira ku kugogola kasasiro na kugoba bwavu obuyitiridde. Ono asinzidde mu kulayira okubaddewo olwaleero era nga bino bye bibadde  ebisuubizo bye mu kwogera kwe okusookedde ddala. “Essira ng’enda kuliteeka nnyo ku kasasiro, obwavu n’okumalawo ebbula ly’emirimu. Njagala abakiise bange babeere banyiikivu ate beemalire ku ebyo ebyabalondesa.” Nkalubo bw’agambye. Nkalubo ategeezezza abatuuze be nti omulimu gwe boolekedde gusoomooza naye baggya kugukola kubanga baagukkiriza. Bw’atuuse ku ludda lw’abakozi ba gavumenti, Ssentebe agambye nti si mukambwe nga bwe bamwogerako wabula nti ye ayagala nnyo obulambulukufu era abataagala bulambulukufu be batera okumubojja ku oluwonzi.  Asuubizza okukolagana n’abo, wamu ne bassentebe b’ebyalo by’akulembera ate n’abawanjagira obutakulembeza bukambwe wabula bakkaanyenga mu buli kimu okusobola okutwala ekitundu mu maaso. “Tulina okukakasa nti tukolera wamu bwe tuba twagala okutumbula embeera abantu baffe mwe bawangaalira.” Bw’akkaatirizza era n’asaba abakulembeze okwewala entalo z’ebibiina by’obufuzi, kisobozese okuteeka Namugongo Division ku ntikko. Ssentebe alayidde wamu ne bakkansala be era nga nabo basuubizza obutamuswaza wamu n’abo abaabalonda. Kulubasi Stephen akiikirira ekyalo kya Buyinja yasabye abakulembeze abalayidde bafube okukuuma ebirayiro.  “Omuntu bw’akola endagaano ne muntu munne oluusi kimwanguyira okugimenya, naye endagaano gy’okoze ne Katonda oluusi ezaala ebizibu singa omuntu agimenya. Noolwekyo nsaba abakulembeze abalayidde bawe ebirayiro byabwe ekitiibwa wamu ne Katonda gwe balayiridde.” Kulubasi bw’agambye. Ate ye Najjuka Tereza akiikirira Mbalwa, asabye bakkansala okukolera abantu n’okwewala entalo z’ebibiina.  Okulayira kuno kwetabiddwako abakulu okuva mu gavumenti eyaawakati n’eya Ssaabasajja okwo kw’ossa bannabyabufuzi ab’enjawulo omuli abaawummula n’abo abagenda okuweereza mu kisanja kino.      	https://gambuuze.ug/2021/05/20/ssentebe-we-namugongo-alayiziddwa-agamba-nti-atandikira-ku-kasasiro/
health	Abataayaaya mu budde bwa Kafyu baakukwatibwa – Poliisi	   Kampala Poliisi erabudde abantu ab’enjawulo naddala abavuzi b’ebidduka awamu n’abatambuza ebigere abanaakwatibwa nga batambula mu budde bwa kafyu, ekikontana n’ebiragiro ebyafulumizibwa okutangira ekirwadde kya Ssennyiga Corona. Kino kiddiride Pulezidenti Museveni okuddiriza ku muggalo ku Lwokutaano oluwedde wabula omuggalo n’agulekawo ku ssaawa 7:00 ez’ekiro okutuuka ku ssaawa 5:30 okugezaako okukendeeza ku bumenyi bw’amateeka naddala obubbi obuyinza okubaawo mu kiro. “Awatali kafyu, abantu bangi bajja kuba bacakala nnyo mu budde bw’ekiro, naye basobola okunywera mu maka gaabwe.” Museveni bwe yategeeza eggwanga. Mu ngeri yeemu n’abavuzi ba boodabooda baayongerwa ku budde okuva ku ssaawa 11 ze baali bakomako ne balagirwa okukoma ku ssaawa 12 ez’olweggulo. Ku nsonga eno, amyuka omwogezi wa poliisi mu Kampala n’emiriraano, Luke Owoyesigyire, annyonnyodde nti okutandika n’Olw’okubiri, bagenda kubeera bakambwe nnyo ku abo abamenye ebiragiro bya COVID-19. “Buli anaasangibwa ng’amenya ebiragiro bya kafyu, agenda kukwatibwa n’emmotoka zigenda kutwalibwa era basimbibwe mu kkooti bavunaanibwe.” Owoyesigire bw’ategeezezza bannamawulire . Ono alabudde abantu okwetegeka obulungi baleme kukwatibwa kuba tewali muntu gwe bagenda kuttira ku liiso.      	https://gambuuze.ug/2021/08/03/abataayaaya-mu-budde-bwa-kafyu-baakukwatibwa-poliisi/
health	Bannayuganda basabiddwa okukomya okusaagira mu nsonga z’ebyobulamu	Bannayuganda basabiddwa okukomya okutaputa kifuulanenge ensonga z’ebyobulamu wabula bawe amakulu ebiragiro byabasawo ne Minisitule y’ebyobulamu bweba bakyagala okubeera abalamu. Bino byogeddwa Katikkiro w’Ebyalo bya Kabaka Omuk.Moses Luutu bw’abadde atikkula Banassingo Amakula ga Ssaabasajja mu Lubiri e Mmengo ku Lwokusatu Omuk. Luutu agambye nti bannayuganda baagala nnyo okugendera ku ng’ambo nebalemwa okunoonya ekituufu okuva mu bakugu kyagamba nti kubeera kuteeka bulamu bwabwe mu matigga. Omuk. Luutu abawadde amagezi mukiseera kino nga ebyenfuna by’eggwangq byewanise okukomya okwekubagiza wabula beeyambise obuyiiya okutondawo engeri gyebasobola okutambuzaamu emirimu basobole okuvvunuka embeera eno. Ye Omwami wa Ssaabasajja ow’eggombolola ya Ssaabaddu Kasanda Alex Sserukenya nga yakulembeddemu abaleese Amakula yeebazizza bannassingo olw’ okutuukiriza ennono y’okuleeta Amakula.	https://gambuuze.ug/2022/09/28/bannayuganda-basabiddwa-okukomya-okusaagira-mu-nsonga-zebyobulamu/
business	Abakakiiko k’ebyensimbi mu Bwakabaka balambudde ennyumba z’e Ssentema ne Pulojekiti endala	  Abatwala akakiiko k’ebyensimbi n’okusiga mu Lukiiko lwa Bugandakalambudde pulojekiti ez’enjawulo ezikolebwa mu Bwakabaka mu kuzimba ebizimbe mu nteekateeka egendereddwamu okugaziya ennyigiza ya Buganda awamu n’okulaba embeera Pulojekiti zino mweziri. Bano olwaleero balambudde Pulojekiti zino mu masaza Busiro ne Kyaddondo wakati ng’Obwakabaka bwetegeka okukola embalirira yaabwo ey’omwaka gw’ebyensimbi omuggya okusobozesa okutumbula embeera z’abantu. Abakakiiko nga bakulembeddwa Ssentebe waabwe Umar Kakumba n’omumyuka we Andrew Kizito Mulwana,basookedde ku nnyumbaz’Obwakabaka ezizimbibwa wansiw’ekitongole kya BLB, bannamukago okuli Gouji, bbanka ezitali zimuezisangibwae Sentema mu pulojekiti ya Mirembe Estates Ssentema. Eno basiimye emirimu egikolebwayo wabula ne basaba okuteekawo omwagaanya mwe basobolera okuwa amagezi n’okuwabula okusobola okutuukiriza ekigendererwa kyazo awamu n’okuzza Buganda ku ntikko. Bwe bavudde e Ssentema bagenzeku kizimbe Owembuya ekiri e Kasangati okumpi n’embuga y’essaza Kyaddondo ekyafuna edda abapangisa nga waliwo n’abalindiriddeera ne bakirambula okukasa nti buli kimu kiri mu mbeera nnungi.  Beeyongeddeyo ku kizimbe Ndiwulira ekisangibwa e Makindye mu Kyaddondo ne beekenneenya emirimu nga bwe gitambula oluvannyuma ne beeyongerayo e Kigo mu Estate ya Mirembe Villas. Ssentebe w’akakiiko kano, Owek. Kakumbaku lwa banneasanyukidde enteekateeka ezibangiddwawo ez’ebyenkulaakulana mu Bwakabaka kye bagambye nti zaakwongera okukulaakulanya Obwakabaka wamu ne Uganda. Bw’abadde ayogerako eri abaakakiiko kano, minisita w’ebyensimbi era omuwanika wa Buganda, Owek. Robert Waggwa Nsibirwa alambuludde ku nteekateeka z’Obwakabaka n’alaga essuubi ku kwongera okugaziya ensawo y’Obwakabaka, ebintu bisobole okutambula obulungi. Bino we bijjidde nga Buganda eteekateeka okusoma embalirira yaayo ey’omwakagw’ebyesimbi2022/2023 okusobola okulambika n’okussa ensimbi mu ebyo ebiyinza okuba nga byetaaga okwongerwamu amaanyi.          	https://gambuuze.ug/2022/02/15/abakakiiko-kebyensimbi-mu-bwakabaka-balambudde-ennyumba-ze-ssentema-ne-pulojekiti-endala/
politics	Pulezidenti Museveni akungubagidde Pulezidenti wa Chad eyattiddwa	  Kampala Pulezidenti Yoweri Kaguta Museveni akungubagidde Pulezidenti wa Chad Idriss Deby Itno eyattiddwa abayeekera nabagamba nti Afirika nga Ssemazinga afiiriddwa nnyo.  Deby  yalangiriddwa ku Lwokubiri lwa wiiki eno nti yafudde oluvannyuma lw’okufuna ebisago ebyamaanyi bweyali agenze mu lutalo gyezivugira wakati w’abayeekera n’abajaasi ba gavumenti. Mu bubaka bwe obukubagiza, Museveni atenderezza Deby nga munywanyi we gwagenda okusubwa era nagamba nti kya nnaku okuba nti yafudde mu nfa bwetyo. “Ebizibu ebyagudde e Chad bimenya omutima. Nsaasira bannansi ba Chad, famire ya Pulezidenti Idris Deby Itno wamu naabo abaagaliza Africa ebirungi,” Museveni bw’agambye. Museveni annyonnyodde nti Pulezidenti Deby abadde tadduka kusomoozebwa kwonna naddala okwa bannalukalala era yafudde akikola. Deby  abadde munywanyi wa Museveni era y’omu ku bakulembeze b’amawanga 14 abeetaba mukulayiza Pulezidenti Musevebi mu 2016 ku kisaawe e Kololo. Era ne Deby bweyali alayira mu August wa 2016 ku kisanja kye eky’okutaano Pulezidenti Museveni yaliwo bulungi nnyo mu kibuga ekikulu  N’Djamena. Kinajjukirwa nti amawulire g’okufa kwa Deby gafulumye wakayita ennaku mbale nga alangiriddwa nga omuwanguzi w’akalulu k’obwapulezidenti akakubiddwa ku ntandika y’omwezi guno. Ono abadde amaze mu buyinza emyaka 30, obubonero bwonna bulaga nti mutabani we, Gen Mahamat Idriss,  yalondeddwa dda okukulira akakiiko k’amajje akagenda okukulembera eggwanga eryo okumala emyezi 18.      	https://gambuuze.ug/2021/04/23/pulezidenti-museveni-akungubagidde-pulezidenti-wa-chad-eyattiddwa/
politics	Njagala mpapula za Museveni si bigambo – Munnamateeka Muwada	  Kampala Munnamateeka Muwada Nkunyingi alemeddeko ng’agamba ab’akakiiko k’ebyokulonda yabasabye mpapula zikwata ku buyigirize bwa Pulezidenti Yoweri Museveni so si kumunnyonnyolwa bigambo kuba amanyi gy’ayinza okubiggya bw’aba abyagala. Munnamateeka Nkuyingi Muwada nga ayogerako eri bannamawulire Nkunyingi, yawandiikira akakiiko k’ebyokulonda ng’ennaku z’omwezi 21 Owomunaana ng’akasaba okumuwa ebiwandiiko kwe kasinziira okusunsulamu Pulezidenti Museveni mu kalulu ka 2016 ng’etteeka erirung’amya okulondebwa kwa Pulezidenti (Presidential Elections Act 2005) bwe liragira. Mu kuddamu okusaba kwe, Akakiiko k’ebyokulonda kaategeezezza ng’ebiwandiiko bya Pulezidenti Museveni bwe byali biteetaaga kuddamu kakasibwa. Olwafunye okwanukulwa kuno Muwada n’ategeeza bannamawulre nti tasabangako bigambo kuva mu kakiiko k’ebyokulonda wabula yasaba ekintu kimu mpapula za Museveni ez’obuyigirize. “Abakiiko k’ebyokulonda ebigambo bandibyesigaliza nze nebampa kye banabasabye.” Muwada bwe yategeezezza. Akakiiko k’ebyokulonda kaanokoddeyo ekitundu nnamba 4 akatundutundu 15 ak’etteeka erirug’amya okulondebwa kwa Pulezidenti w’eggwanga akagamba nti, “Singa eyeesimbyewo abeera n’ebbaluwa ya Siniya eyoomukaaga nga yagifunira mu Uganda oba obuyigirize obusingako ku busabibwa mu mateeka nga yabuggya mu lyali ettendekero lya ‘University of East Africa oba amatabi gaalyo, tewajja kubaawo bwetaavu bwa kitongole ekirondoola amatendekero aga waggulu kumukakasa.” Nkunyingi Muwada kino yakigaanye n’ategeeza nti ye ky’ayagala bye biwandiiko by’obuyigirize bwa Museveni ng’etteeka eriwa bannansi olukkusa okufuna amawulire ku kintu kyonna (Acess to Information Act,2005) bwerigamba. “Etteeka erituwa olukkusa okufuna amawulire oba ebiwandiiko teritugaana kusaba bya Pulezidenti aliko, ffenna tulina okuyisibwa ekyenkanyi,” Nkunyingi bwe yalambuludde. Muwada alumiriza nti munnamateeka Male Mabiriizi bwe yasaba ebiwandiiko bya Robert Kyagulanyi (Bobi Wine) akakiiko kaabimuweera mu nnaku nnya kyokka ye bwe yasabye ebya Museveni okumuddamu kumpi kibatwalidde omwezi mulamba.    	https://gambuuze.ug/2020/09/22/njagala-mpapula-za-museveni-si-bigambo-munnamateeka-muwada/
health	Abakkiriza ensanvu buli kusinza si bwenkanya – Kazimba Mugalu	  Namirembe Ssaabalabirizi w’Ekkanisa ya Uganda, Stephen Kazimba Mugala asabye Pulezidenti Museveni akyuseemu ku biragiro ebipya bye yawedde bwe yabadde aggulawo amasinzizo, nga ayogerako eri eggwanga ku mbeera y’ekirwadde kya COVID-19 ku lunaku lwa Ssande. Ssaabalabirizi Kazimba Mugalu Museveni yaddirizza ku muggalo gw’ebifo ebimu bwe yalagidde amasinzizo okuggulawo oluvannyuma lw’okumala emyezi mukaaga nga gaggaddwa wabula n’alagira bano bafube okukuuma ebiragiro bya Ssennyiga Corona. Yalagidde abakkiriza bawulwemu ebibinja bya bantu nsanvu kiyambeko obutasaasaanya kirwadde kino. Bweyabadde ayogerako eri bannamawulire ku Lutikko e Namirembe ku Mmande, Kazimba yasabye Pulezidenti Museveni akkirize omuwendo ku bantu abalina okusaba gutuukane n’obunene bw’esinzizo. “Lutikko yaffe ku Ssande emu ebeeramu abantu abawera 4000 mu kusaba okw’enjawulo, bw’ogamba bano tubateeke mu bibinja by’abantu 70 tuba tugenda kwetaaga okusaba kwa mirundu 57 okusbola okubamalawo. Kino tekikolerako ddala,” Kazimba bwe yategeezezza. Kazimba yasabye gavumenti ekkirize okusinza okwawamu kuba ebifo bino bisobola bulungi okugoberera ebiragiro bya COVID-19. Ssaabalabirizi yakubirizza abakkiriza okusigala nga basabira ku leediyo, ttivvi, be ku mitimbagano kibayambeko okwekuumira ku Katonda. Ono yasabye amasomero agali ku musingi gw’ekkanisa ya Uganda okukolagana ne minisitule y’ebyenjigiriza basobole okuteekerateekera abayizi abagenda okukola ebibuuzo byabwe ebyakamalirizo. Yasuubizza ng’ekitongole ky’ekkanisa eky’ebyenjigiriza bwe kyetegese okubakwasizaako. Kazimba yasiimye ekitongole ekirondoola eby’enjigiriza ebyawaggulu olw’okukkiriza ssettendekero wa Uganda Christian University (UCU) okusomesa abayizi ku Yintaneeti.    	https://gambuuze.ug/2020/09/21/abakkiriza-ensanvu-buli-kusinza-si-bwenkanya-kazimba-mugalu/
politics	Nalonze Mao okusobola okugatta Uganda – Pulezidenti Museveni	Pulezidenti Yoweri Museveni ategeezezza nti ekimu ku nsonga ezaamulondesezza Ssenkaggale wa Democratic Party (DP), Nobert Mao kwekugatta Uganda, nga eriwamu era nga ya mirembe. Bino Museveni abyogeredde ku mukolo, Nobert Mao ne Beatrice Akello kwebakubidde ebirayiro okuweereza mu bifo byebalondeddwamu nga guno guyindidde mu maka g’Obwapulezidenti Entebbe. Kinajjukirwa nti Mao yalondeddwa okubeera Minisita wa Ssemateeka n’ekitongole ekiramuzi ate Akello nalondebwa okulondoola emirimu gya gavumenti. “Okulondebwa kwa Beatrice Akello kwaze lwakuba y’omu ku ba RDC abakoze obulungi era yayatiikirira mu disitulikiti gyabadde era y’omu ku bavubuka abato abamaanyi abazze. Ate Mao alina ebisaanyizo byonna eby’omukulembeze. Okulondebwa kwe kwabadde kwakugatta Uganda ebeere mu mirembe,” Museveni bw’agambye. Ono ayogedde ku byafaayo bya Uganda nalaga nti wabaddewo enteekateeka ez’enjawulo okugatta eggwanga omwali eya Ignatious K. Musaazi naba ‘Uganda National Congress Party’ eyavaamu DP eya Bakatoliki ne UPC eyabakulisitaayo awamu ne Kabaka Yekka. Museveni agamba nti bino byonna byakolebwa okugezaako okugatta eggwanga abantu beerabire enjawukana naye ku byonna tekuli kyasobola kukola. Ono agasseeko nti mu 1979 bwebaali mu Uganda National Liberation Front (UNLF) nga bagoba Idi Amin baddamu okwegatta naye era basattulukuka nemuvaamu NRA n’ebibiina ebirala. Okusinziira ku Museveni bwebawamba obuyinza nebateekawo emirembe mu 1986 baddamu nebagatta abantu naye ebibiina by’obufuzi bwe byaddamu okukola abantu baddamu okweyawulamu era abamu nebava mu NRM nebagenda mu bibiina ebirala. Museveni annyonnyodde nti okufaananako ne Bayibuli bwesomesa, osobola okulekawo endiga 70 nogenda okunoonya endala 30 ezaabula era gwe mulimu gwaliko kati okusobola okugatta Uganda. “Ndi musanyufu nti abantu nga Beti Kamya, Jimmy Akena ne Mao basobodde okukomawo, nkola ngenderere okwegatta tusobole okukola ku bizibu by’eggwanga,” Museveni bw’akaatirizza. Abalayiziddwa Museveni abasabye okukola ku bizibu by’abantu kiyambe okuteekawo obwenkanya n’ enkulaakulana.  	https://gambuuze.ug/2022/07/27/nalonze-mao-okusobola-okugatta-uganda-pulezidenti-museveni/
politics	Twetaaga abakulembeze abalumirirwa abantu ba bulijjo – Owek. Mayiga	  ne Gerald Mulindwa  Kamalabyonna wa Buganda, Charles Peter Mayiga, ategeezezza nti nga bannayuganda beetegeka okukuba akalulu ku mitendera egy’enjawulo, eggwanga lyetaaga okufuna abakulembeze abalumirirwa abantu ba bulijjo, Uganda bw’eba yaakutereera. Katikkiro Mayiga nga awayamu ne Kabuleeta “Abakulembeze bwe baba tebalumirwa muntu wa bulijjo, tebasobola kunoga ddagala livumula bizibu byabwe kuba baba tebabalowooza.” Owek. Mayiga bw’agambye. Bino Owek. Mayiga abyogedde asisinkanye avuganya ku bwapulezidenti mu kalulu ka 2021, Joseph Kabuleeta olwaleero ku Lwokubiri mu Bulange e Mmengo. Owoomubuga Mayiga agambye nti kikwasa ensonyi okulaba nga Uganda ensi ejjuddemu amazzi ate abantu baayo abamu tebalina mazzi era nga wadde ensi ngimu ate abantu baayo abamu bafa enjala. Mukuumaddamula yennyamidde ku kalulu kano n’ategeeza nti kajjuddemu obusungu n’okweyogerera ebisongovu okusingako ku ako akayise aka 2016, era n’asaba abavuganya okwewa ekitiibwa. “Mu byafaayo by’ensi, tewali mulundi bantu bonna lwe baalaba bumu ensonga ezibeera mu ddiiro.” Katikkiro Mayiga bw’agambye n’agattako nti ekyawukanya endowooza, lwakuba nti abantu baawufu era buli omu ebintu abiraba okusinziira w’ali. Owek. Mayiga alabudde ku bigambo ebisongovu abeesimbyewo bye beerangira n’ategeeza nti abawera okubententa abalala balina okukimanya nti, kijja kuleeta obusambattuko era tebujja kutaliza muntu yenna. Abeesimbyewo abasabye okukolerera Uganda eyeggasse, enkulaakulana era nga n’abantu batambulira wamu, ng’abantu okwazimbirwa Buganda bassibwamu ekitiibwa ate n’okuteekawo obwenkanya. Ono asabye abavuganya okukimanya nti eby’obufuzi bijja ne bigenda naye Uganda ejja kusigalawo, abasabye okulowooza ku ebyo abantu bye baagala era babirowoozeeko era basse ekitiibwa mu Ssemateeka. Mu kwogera kwe, Joseph Kabuleeta yeebazizza Kamalabyonna olw’okumukyaza era n’okumusomesa ensonga Ssemasonga ettaano eza Buganda. Kabuleeta ategeezezza nti kimanyiddwa nga Buganda y’emu ku ntikko y’obuyinza bwa Uganda era ng’ekimuleese kwe kulaba ebintu ebyo abantu ba Buganda bye baagala akoleko singa anaaba akutte obuyinza.    	https://gambuuze.ug/2021/01/05/twetaaga-abakulembeze-abalumirirwa-abantu-ba-bulijjo-owek-mayiga/
sports	Ensi ekungubagidde Pele, Bannabyamizannyo bamutendereza	      Bannabyamizannyo bakungubagidde eyali nakinku mu kucanga endiba munsi yonna Edson Arantes do Nascimento Pele, eyafudde mu kiro ekikesezza olwaleero. Pele abadde atawanyizibwa obulwadde bwa cancer era afiiridde ku myaka 82 egy’obukulu mu ddwaliro lya Albert Einstein Hospital mu kibuga kya Brazil ekya Sao Paulo. Abazannyi sekinoomu, club ezenjawulo, abakulembeze b’ensi ezenjawulo nabalala bonna bawerezza obubaka obukungubagira omugenzi Pele. Abazannyi ba Brazil bakulembeddwamu Neymer Junior kati omuzannyi wa PSG eya France, nga ayogedde ku mugenzi Pele ng’omuntu eyasitula erinnya lya Brazil okumanyika mu muzannyo gw’omupiira era nti wadde afudde, naye erinnya lye lyakusigalawo lubeerera.  Abazannyi abalala abawerezza obubaka ye Lionel Messi munnansi wa Argentina ne Cristiano Ronaldo munnansi wa Portugal abegulidde erinnya mu kucanga endiba ensangi zino. Bogedde ku mugenzi Pele ng’abadde eky’okulabirako eri abazannyi abalala era byonna bye yakola byakujjukirwa emirembe gyonna. Pele yatandika okugenda mu byafaayo mu 1958 bwe yawangula ekikopo kya World Cup ku myaka 17 gyokka nga Brazil ekuba Sweden, era mu mupiira ogwo yateebamu goolo 2.  Ono era ye muzannyi yekka akyawangudde ekikopo kya World Cup emirundi 3 mu 1958, 1962 ne 1970 era nga yakyasinze okuteebera Brazil goolo ennyingi 77 mu mipiira 92. Pele yannyuka okuzannya omupiira mu 1977 mu club ya New York Cosmos, era yaleka azannye emipiira 1363 ne goolo 1281. Pele yazannyako Firimu eya ‘ESCAPE to Victory’ eyalimu ne John Rambo oba Silvester Stallone eyafulumizibwa mu mwaka gwa 1981. Firimu eno yali enyonyola ku ngeri abasibe abaakwatibwa mu lutalo abaali baasibwa mu kkomera lya German abamala ekiseera nga basamba omupiira, engeri gye gwabayamba okutolooka. Mu mwaka gwa 1976 yakyalako mu Uganda nga yayitibwa ekitongole ki National Council of Sports okumala ennaku ssatu. Waliwo emipiira gy’amasomero egyategekebwa ng’agamu ku massomero agasamba lye lya Kololo SS. Munnamawulire Fred Musisi y’omu kubasamba omupiira guno ate ku lunaku olwokusatu waliwo omupiira ogwategekebwa mu kisaawe e Nakivubo, wakati wa Maroons ne Coffee, era omu ku baasamba omupiira guno ye Dan Lutalo mukulu wa Fred Musisi.      	https://gambuuze.ug/2022/12/30/ensi-ekungubagidde-pele-bannabyamizannyo-bamutendereza/
health	Abantu bakubiriziddwa okugula obujoozi by’emisinde	 Abantu ba Ssaabasajja Kabaka okwetooloola Buganda ne Uganda, basabiddwa okujjumbira okugula obujoozi bw’emisinde gy’Amazaalibwa egy’omwaka guno, kiyambe okulwanyisa endwadde ya Mukenenya. Owek. Nsibirwa nga akwasa ab’e Ndejje emijoozi gyebaguze Obubaka buno bwaweereddwayo Omumyuka asooka owa Katikkiro, Prof. Twaha Kaawaase Kigongo, bwe yabadde akwasa abantu ba Kabaka abawangaalira mu Busoga emijoozi 100 gye baaguze ku mbuga e Bulange Mmengo. Mu ngeri y’emu Omumyuka owookubiri owa Katikkiro, Owek. Waggwa Nsibirwa naye yakwasizza aba Ndejje Divizoni emijoozi 40, nga gino gye bagenda okukozesa ku lunaku Mulindwa. Mu kwogerako n’abantu ba Kabaka, Owek. Prof. Kaawaase yagambye nti, “Ensonga gye tuliko nsonga nkulu nnyo nga si ya Buganda yokka wabula Uganda yonna n’ensi yonna kuba nsonga ya byabulamu.” Owek. Kigongo yannyonnyodde nti ensimbi eziva mu misinde gino bagikozesa okutumbula ebyobulamu. Ssentebe w’Abaganda abawangaalira mu Busoga, Jane Nakyingi, akunze abantu ba Kabaka okwetaba mu misinde gino si nsonga baganda oba si baganda. Okusinziira ku Minisita Waggwa Nsibirwa, Omutanda yasiimye okusimbula abantu abatonotono mu Lubiri lwe e Mmengo ng’ennaku z’omwezi 29/Nov/2020. Owek. Waggwa yakikkaatiriza nti abantu abalala bajja kuddukira mu bitundu byabwe gye banaabeera olw’okwewala okusaasaanya ekirwadde kya Ssennyiga Corona. Eyakuliddemu abakulembeze b’e Ndejje, Sulaiman Ssejjengo, yagambye nti beetegese okudduka emisinde mu kitundu kyabwe era nga bagenda kusimbulwa ku Kitawuluzi era maapu y’ebifo gye bagenda okuyita egenda kufulumizibwa mu bwangu. Omutanda yasiima emisinde gy’omulundi guno giddukirirwe wansi w’omulamwa gw’okusoosowaza abaami mu lutalo lw’okulwanyisa akawuka ka Siriimu.    	https://gambuuze.ug/2020/11/18/abantu-bakubiriziddwa-okugula-obujoozi-byemisinde/
health	Aba Well of Life bawadde ab’e Ssingo ne Busujju amazzi amayonjo	  Ssingo Embeera y’abantu ba Ssaabasajja Kabaka mu masaza ag’enjawulo etandise okuwa essuubi naddala mu busobozi bw’okufuna amazzi amayonjo. Bino bye bimu ku bibala by’omukago Obwakabaka bwa Buganda bwe gwatta n’aba Wells of Life. Minisita Mayanja nga aggulawo emu ku Nayikondo e Ssingo Ku Lwokutaano Minisita wa Buganda ow’ebyobulimu n’obutonde bwensi, Owek. Mariam Mayanja Nkalubo yasiibye atongoza amazzi agayonjo aga Nayikondo mu Masaza okuli Busujju ne Ssingo era nga gano gawereddwayo bannamukago bano. Bwe yabadde atongozza amazzi gano, Owek. Mayanja, yasabye abatuuze okukuuma Nayikondo eno eyabaweereddwa nga nnungi baleme kugikutula era bafeeyo neku mazzi agakulukuta nga bagatemera emifulejje mwe gasobola okutambulira kiyambe pulojekiti eno obutayonooneka. Minisita Nkalubo yasiimye ekitongole kya Wells of Life olw’okufaayo okutuusa ku bantu ba Buganda amazzi amayonjo ekigenda okutumbula eby’obulamu mu kitundu kyabwe. Abamu ku batuuze baategeezezza nti babadde batawanyizibwa nnyo endwadde eziva ku mazzi amayonjo nebeeyama okukuuma ebintu bino ebibaweereddwa. Akulira Wells of Life mu Uganda, Adrian yategeezezza nti ekiruubirira kyabatandisi b’ekibiina kino, kwe kulaba ng’abantu babeera bayonjo era nga tebakoma ku kyakusima Nayikondo zokka, wabula batumbula n’ebyobuyonjo okusobozesa abantu okubeera abalamu. Okusinziira ku mukugu wa Wells of Life, Nakyanzi Brenda, yagambye nti bakasima Nayikondo bitaano mu Uganda yonna naye mu Mityana disitulikiti baakasimayo Nayikondo 90 era nga baddaabirizza Nayikondo 70. Ono yategeezezza nti bataddewo obukiiko obulina okusigala nga bulabirira Nayikondo zino.    	https://gambuuze.ug/2020/10/24/well-of-life-ewadde-abe-ssingo-ne-busujju-amazzi-amayonjo/
health	Covid-19: Eddwaliro Ly’e Mengo Lyakukendeeza Emisaala Gy’abakozi	   Abakulira eddwaliro ly’e mengo bamaze okukatema abakozi baabwe nti okutandika n’omwezi guno, bagenda kusala ku misaala gyabwe okutuuka ku bitundu 20 ku buli kikumi olw’ekirwadde kya coronavirus ekireetedde okuba nga tebakyasobola kufuna sente zimala. Mu bbaluwa eyawandiikiddwa Dr Rose Mutumba, akulira eddwaliro lino, olukiiko olufuzi lwasazeewo okusala ku misala gy’abakozi egya May, June ne July. Kino, Mutumba yagambye kubadde kusalawo okw’obujiji era bakimanyi nti kugenda kukosa nnyo abakozi baabwe. Abakozi ababadde bafuna akakadde kamu n’okwambuka emisaala gyabwe gyakusalibwako okutuuka ku bitundu 20, ate bbo, abafuna 550,000-999,000 egyabwe gyakusalwako ebitundu 15 ng’ate abafuna 450,000-550,000 bbo baakusalwako ebitundu 10 ku buli kikumi. Mungeri yeemu, abafuna 421,000-450,000 bakusalwako ebitundu 9, ate abafuna 400,000-420,000 ezaabwe ebitundu 5, byakukeculwako. Wabula bbo abafuna 400,000, ku buli kikumi ezaabwe sizaakukendeezebwa. Eddwaliro ly’e Mengo gegamu ku gaasigala gakola newankubadde nga pulezidenti Museveni yalangirira omuggalo. Wabula omuggalo gutegeeza nti abantu abataali bubi nnyo tebaasabola kugenda mu ddwaliro.Amakampuni ag’enjawulo gasaze ku bakozi oba okukendeeza emisaala gyabwe olw’omuggalo gavumenti gweyalangirira okusobola okutangira okusaasaana kw’ekirwadde kya coronavirus mu Uganda. URN    	https://gambuuze.ug/2020/05/25/covid-19-eddwaliro-lye-mengo-lyakukendeeza-emisaala-gyabakozi/
politics	Kampeyini za Kyagulanyi zitandika nkya mu Arua – Ssennyonyi	  Kampala Bannakibiina kya National Unity Platform bongezzaayo kampeyini zaabwe, zitandike olunaku lw’enkya ku Lwokubiri wadde nga pulogulaamu y’akakiiko k’ebyokulonda ebadde eraga nti balina kutandika leero mu kibuga Arua. Kyagulanyi ayolekedde mu Arua Omwogezi w’ekibiina kino, Joel Ssennyonyi, ategeezezza bannamawulire olwaleero ku Mmande nti, baluddewo okukakasa pulogulaamu y’okugenda mu Arua naye basazeewo batandike olunaku lw’enkya era ng’olunaku luno baluwaddewo okujjukirirako eyali ddereeva wa Robert Kyagulanyi (Bobi Wine), Yasin Kawuma eyattibwa mu kibuga Arua nga banoonyeza Kassiano Wadri akalulu. Okusinziira ku pulogulaamu y’akakiiko k’ebyokulonda, leero aba NUP babadde balina kubeera mu disitulikiti y’e Pakwach, Nebbi ne Arua. Ssennyonyi annyonnyodde nti buli mulundi ekitundu kyamambuka ga Uganda tekifiibwako ng’abantu baakyo bayisibwa ng’abatali bannayuganda. Agambye nti naye NUP eyagadde okubalaga nti wakyaliwo essuubi nga n’ebintu bisobola okukyuka singa babalonda. Ono asabye akakiiko k’ebyokulonda okufaayo okulaba nga wabeerawo obwenkanya mu beesimbyewo bonna. Bw’abadde tannasimbula okwolekera Arua, Kyagulanyi agambye nti batandise olugendo era nga lwakukomekkerezebwa nga bayingidde ‘State House’ e Ntebe. Agasseeko nti ensonga lwaki batandikidde mu Arua, kwe kubaako obubaka bwe baweereza abali mu buyinza. “Nga bwemumanyi emyaka 2 emabega nali nina okufiira mu Arua, baagezaako okuntemula naye ebyembi batta ddereeva wange era mukwano gwange, Yasin Kawuma. Bangi ku mikwano gyange baatulugunyizibwa naye olw’ekisa kya Katonda tukyaliwo.” Kyagulanyi bw’annyonnyodde. Kyagulanyi agambye nti obubaka bwe batwalira abantu ba West Nile kwe kubalaga nti ly’essuubi eririna okutuukiriza ekirooto kya bannayuganda era nga kampeyini eno bagenda kugikozesa okujjukira Yasin Kawuma. Okusinziira ku Ssennyonyi, NUP egenda kugoberera ebiragiro bya Ssennyiga Corona nga Kyagulanyi agenda kusisinkana abantu 70 bokka mu buli disitulikiti gy’anaagendamu. Ssennyonyi agamba nti wadde tebakkiriziganya na biragiro bino, basazeewo okubigondera kiyambe okukuuma emirembe.    	https://gambuuze.ug/2020/11/09/kampeyini-za-kyagulanyi-zitandika-nkya-mu-arua-ssennyonyi/
politics	Batandise okubangula abanaalamula emisango gy’akalulu	  Kampala Omumyuka wa Ssaabalamuzi wa Uganda, Omulamuzi Richard Buteera, agguddewo olusirika olugenda okumala ennaku ssatu nga lugenda kusinziirwamu okubangula abalamuzi, kkooti ensukkulumu abagenda okusala emisango gy’obululu. Luno lugenda kuyindira Mestil Hotel mu Kampala. Omulamuzi Buteera nga atuuka okwetaba mu musomo Bw’abadde aggulawo olusirika luno, Omulamuzi Buteera agambye nti emisango gy’obululu gitwalibwa nga gya njawulo mu nsi yonna. “Ensonga z’okukkaanya oba obutakkaanya ku buwanguzi mu kalulu zikosa abantu bangi omuli abeesimbyewo, abawagizi n’abo abagoberera eby’obululu. Eggwanga lyonna naddala abasuubuzi ebinaava mu kalulu bagenda kubirindirira n’amaddu mangi.” Buteera bw’ategeezezza. Ye omulamuzi wa kkooti ejulirwamu, Omulamuzi Stephen Musota, obubaka bwe abwetooloolezza ku mateeka n’engeri gye bawewamu obujulizi mu misango gy’obululu. Abalamuzi bagenda kubabangula ku nkola y’okufuna obujulizi okuva ku tekinologiya akozesebwa mu kulondesa, omugaso gwa kkooti ensukkulumu mu misango gya kkooti ento egikwata ku bululu n’ebirala bingi    	https://gambuuze.ug/2021/01/07/batandise-okubangula-abanaalamula-emisango-gyakalulu/
politics	Amuriat akakasiddwa n’atabukira abapoliisi	  Kampala Akwatidde ekibiina kya Forum for Democratic Change (FDC) bbendera, Patrick Oboi Amuriat, avumiridde enneeyisa y’abeebyokwerinda n’engeri gye bamukuttemu bw’abadde agenda okwewandiisa ku kisaawe e Kyambogo. Oboi Amuriat nga atuusiddwa e  Kyambogo Amuriat ab’ebyokwerinda okubadde amagye ne poliisi bamukutte ne bamuteeka mu mmotoka yaabwe olwo ne bamutwala ku kisaawe e Kyambogo we babadde beewandiisiza. Ono atuuse talina ngatto mu bigere. “Leero nzize okwewandiisa ng’omusibe, oluvannyuma lw’okuwambibwa nga ngezaako okufuna ebiwandiiko byange okuva ku woofiisi yange e Najjanankumbi, mpambiddwa ab’ebyokwerinda nebanteeka mu mmotoka kika kya Saluuni era bampisizza ddala bubi.” Amuriat bw’agambye Ono ng’addiridde Kyagulanyi mu kwewandiisa, ategeezezza ssentebe w’akakiiko kano, Omulamuzi Byabakama, nga bw’aleeteddwa ng’omuwambe. Oboi ategeezezza bannamawulire nga bwe yawambiddwa poliisi wakati ng’agenda ku kitebe ky’ekibiina e Najjanankumbi okufuna empapula ze wamu n’okwegatta ku bantu b’abadde alina okugenda nabo. Amuriat atuukidde mu bigere, agambye nti abadde afa kimu kumukakasa nga kati ebikolwa bya poliisi nga bino tebigenda kumulemesa kunoonya kalulu. Oboi alaze abantu by’asuubira okutandikirako ng’alondeddwa era nga mu bifo mulimu okutwala mu maaso enkola ya ‘Defiance’ eyatandikibwa Dr. Kizza Besigye. Asuubizza okuyamba bamufunampola okusitula embeera zaabwe basobole okweyagalirira mu ggwanga lyabwe. We tukoledde eggulire lino nga poliisi tennavaayo mu butongole kunnyonnyola nsonga zaakwasizza Amuriat.    	https://gambuuze.ug/2020/11/03/amuriat-akakasiddwa-natabukira-abapoliisi/
business	Omusuubuzi w’e Kawempe attiddwa mu bukambwe	 Abatuuze b’e Kawempe Zone B nga bakungaanye awaasuuliddwa omulambo Bya URN Omusuubuzi e Kawempe Zone B mu ggombolola y’e Kawempe attiddwa omulambo gwe negusuulibwa okuliraana amakaage. Alex Kamya ssentebe w’ekyalo kya Kawempe Zone B yategeezezza nti eyattiddwa ye Muhammad Kaki.  Abantu abatanamayibwa zazinze Kaki bweyabdde adda mu makaage nebamukuba emiggo wamu n’okumutuga oluvanyuma omulambo gwe nebagusuula okuliraana amakage. Omulambo era gwasangiddwako ebiwundu ebinene mu maaso.  Poliisi y’e Kawempe yabakanye dda n’ogwayo ogw’okunonyereza okuzuula baani abaakoze ettemu lino.  Omwogezi wa poliisi mu Kampala n’emirirwano Patrick Onyango yategeezezza nti omulambi gwa Kaki gwatwaliddwa mu ggwanika lya Kampala Capital City Authority e Mulago gwongere okwekebejjebwa. Yagambye nti poliisi erina beeteeberezebwa okuba emabega w’ettemu lino era ng’abamu kubbo yamaze dda okubakwata.     	https://gambuuze.ug/2020/01/22/omusuubuzi-we-kawempe-attiddwa-mu-bukambwe/
politics	Akakiiko k’ebyokulonda kalabudde abeewandiisa obutagenda nabawagizi	 Kampala Akakiiko k’ebyokulonda kalabudde abeesimbyewo ku bubaka bwa palamenti abagenda okwewandiisi olwaleero n’Olwokutaano ku woofiisi z’ebyokulonda ez’enjawulo, okwewala okugenda n’abawagizi abangi ne kabasaba balinde ennaku ezinaabaweebwa okukubirako kampeyini. Omwogezi w’akakiiko k’ebyokulonda Paul Bukenya Omwogezi w’akakiiko kano, Paul Bukenya, ategeezezza nti wadde abawagizi baagala okulaga essanyu eri abantu baabwe naye balina okukimanya nti tukyali mu mbeera ya Ssennyiga Corona, era ng’ekiragiro ekyayisibwa Minisitule y’ebyobulamu ku bantu obutakung’aana, kikyaliwo. “Ndowooza beewale okutambula mu bibinja n’oluseregende lw’emmotoka. Abeesimbyewo balina kutambula na mmotoka bbiri okutuuka we beewandiisiza era emmotoka zino tezirina kubeeramu bantu basukka basatu, tukyali mu mbeera ya COVID-19,” Bukenya bw’agambye. Ono ategeezezza nti tebaagala mujjuzo mu bifo beesimbyewo gye beewandiisiza n’ategeeza nti buli eyeesimbyewo yasabiddwa abantu kkumi (10) abamusemba nga tewali nsonga lwaki baleeta abawagizi abangi okubawerekerako. Alabudde nti singa bano balemerako nebaleeta abawagizi okutaataaganya kaweefube ono, poliisi egenda kubeerawo ng’ebalinze ate nga kino tebandikyagadde. Kinajjukirwa nti mu mwezi Gwomukaaga omwaka guno, akakiiko k’ebyokulonda kaawera enkung’aana z’abantu abangi okutangira ekirwadde kya COVID-19. Bukenya abagenda okwewandiisa abasabye okugenda n’empapula z’obuyigirize wamu n’ebintu byonna ebibakwatako omuli; empapula z’okwewandiisa eziriko emikono gy’abantu 10 ababasemba, lisiiti ekakasaza okusasula ssente obukadde 3 ez’okwewandiisa, ndagamuntu, empapula eziva mu bibiina byabwe eri abali ku kkaadi, n’empapula z’obuyigirize kibayambe obutataganyizibwa. Ono azzeemu n’asaba abeesimbyewo obutateeka bawagizi baabwe mu katyabaga ka COVID-19 olw’ akalulu era n’abawa amagezi olumala okwewandiisa baddeyo ku mirimu gyabwe okutuuka ku Mmande lwe banakkaanya ku ngeri gye bagenda okukubamu enkung’aana z’abantu abatono. Bwabuuziddwa ku bantu be basuubira okuwandiika olunaku lwaleero, Bukenya agambye nti tasobola kuteebereza naye n’akakasa nti akakiiko keetegefu okuwandiika bonna abalina ebisaanyizo. Bukenya asuubizza nti bagenda kutegekawo olunaku olw’enjawulo okuwandiikirako abagenda okukiikirira abavubuka, abakadde, abakozi, abaliko obulemu n’abakiikirira amagye mu palamenti. Bannayuganda bagenda kukuba akalulu ka bonna okulonda abakulembeze ku mitendera egy’enjawulo mu January wa 2021.    	https://gambuuze.ug/2020/10/15/akakiiko-kebyokulonda-kalabudde-abeewandiisa-obutagenda-nabawagizi/
politics	Gen Tumukunde Ayagala Akalulu Ka 2021 Kwongerweyo	  Lt Gen Henry Tumukunde bweyali mu kkooti Lt. Gen. Henry Tumukunde asabye akakiiko k’ebyokulonda okwongerayo akalulu ka 2021 okutuusa ng’ekirwadde kya coronavirus tekikyali kusoomooza eri eggwanga. Bwabadde ayogerako ne bannamawulire mu makaage e Kololo, Tumukunde agambye nti tekisoboka kutegaka kalulu k’amazima na bwenkanya mu mbeera eno. Wiiki ewedde akakiiko k’ebyokulonda kalangirira nti kaali kagenda mu maaso n’okutegaka akalululu ka 2021 newankubadde nga tekaali kakukkiriza nkungaana. Akulira Akakiiko kano, Omulamuzi Simon Byabakama Mugenyi yagamba nti semateeka mu kawaayiro 61 [2] abalagira okutegeka akalulu mu naku 30 agasooka kwezo 122 ezisembayo ng’ekisanja kya pulezidenti tekinaggwako. Ono era yategeeza nti tebalina buyinza bukayimiriza. Kyokka Tumukunde agamba nti kizibu okubeera n’akalulu mu mbeera eno akeesigika. “Baani bannanyini leediyo… basobola okukukkiriza okuzoogererako singa oba owakanya gavuumenti,” Tumukunde bwayagambye. Yagasseeko nit bali mu kwogeraganya n’abebibiina ebivuganya gavumenti okulaba nga bavaayo n’eddoboozi eryamu. “Naye singa tulema okukkanya, tewaabe kyakukola okuleka okwesimbawo,” Tumukunde bweyagambye. Ono si yeyekka eyakavaayo n’awakanya akalulu kano. Bobi Wine, Dr Kizza Besigye, n’abalala bagamba sibeetegfu kukkiriza kalulu akataliimu kampeyini.    	https://gambuuze.ug/2020/06/24/gen-tumukunde-ayagala-akalulu-ka-2021-kwongerweyo/
business	Omuwendo gw’Emmwanyi Uganda Zeetunda Ebweru Gulinnye	   Ekitongole ekivunaanyizibwa ku kulima emmwanyi mu ggwanga ki ‘Uganda Coffee Development (UCDA)’ kitegeezezza nga omuwendo gw’emmwanyi Uganda zeetunda ebweru w’eggwanga bwegulinnye bw’ogerageranya n’omwaka gwa 2019. Omuwendo gw’emmwanyi ogutundibwa ebweru gwalinnye ebitundi 17 n’obutundutundu 2 ku buli 100 (17.2%) mu mwezi gwa July 2020 bwogerageranya n’omwaka oguwedde. Katikkiro Mayiga  n’abalimi mu Emmwanyi Terimba Okuzinziira ku kiwandiiko aba UCDA kyebafulumizza ku Lwokutaano kino kivudde ku ndokwa empya eziri ku katale wamu n’okuba nti gavumenti yakendeeza ku muggalo abalimi nebasobola okutunda emmwanyi zebabadde baterese. Ekiwandiiko kino kiraga nti ku luno Uganda yatunze ensawo z’emmwanyi 543,251 60 mu mwezi gwa July ate nga mu mwaka oguwedde mu bbanga lyerimu yatunda ensawo 463,709. Omuwendo guno gwe gukyasinze okubeera waggulu okuva mu mwaka gwa 1991, kino kitegeeza nti Uganda yeyongedde okwenywereza mu nnamba bbiri mukulima emmwanyi nga kati evuganya eggwanga lya Ethiopia eliri mu nnamba emu. Mu mwaka Uganda etunda ensawo eziwera obukadde obusoba mu 5 era nga yafuna ensimbi eziwera obukadde bwa ddoola 494 mu mwaka gw’ebyensimbi oguwedde ogwa 2018/19. Okusinziira ku Minisitule y’ebyobulimi, omwaka 2020 wegunagwerako nga Uganda evuganya bulungi n’eggwanga lya Ethiopia kati erisinga mukulima emmwanyi mu Africa. Bino webigidde nga Obwakabaka bwakamala okwongera amaanyi mu nteekateeka ya ‘Emmwanyi Terimba’ egendereddwamu okutumbula okulima n’omutindo gw’ emmwanyi mu masaza ga Buganda era nga kaweefube ono yatongozebwa Kamalabyonna Charles Peter Mayiga. Kukino Buganda yagattako n’okutongoza kkampuni egenda okugula emmwanyi emmwanyi ku balimi ku bbeeyi esaanidde wamu n’okulaba nga eyongera ku mutindo gwazo. UCDA egamba nti obungi bw’emmwanyi ezitundibwa bweyongedde ebitundu 38 ku 100 so nga ensimbi ezivaamu zirinnye ebitundu 66 ku 100. Kati eggwanga lifuna ssente obukadde bwa ddoola 545 mu za Uganda bwe busse 1.9 okuva ku bukadde bwa ddoola 326 (Obusse 1.1) zelyafuna omwaka oguwedde era nga emmwanyi ya Uganda yatunzi nnyo mu Bulaaya n’eggwanga lya Sudan.    	https://gambuuze.ug/2020/08/29/omuwendo-gwemmwanyi-uganda-zeetunda-ebweru-gulinnye/
sports	Plascon ne Stanbic Bank batadde ssente mu Uganda Cup	 Kkampuni ya Plascon ekola langi wamu ne Stanbic Bbanka, beegasse okuteeka ssente mu Uganda Cup ku ndagaano ey’emyaka ebiri ebalirirwamu obukadde bwa Ssiringi 132. Kino kyalangiriddwa ku Lwokutaano lwa Ssabbiiti ewedde mu lukung’aana lwa bannamawulire olwayindidde mu Kampala.  Bwe yabadde ayogerako eri abagenyi omwabadde Minisita w’abavubuka n’abaana Florence Nakiwala Kiyingi n’abakungu okuva mu FUFA, akulira Plascon, Santosh Gumte yategeezezza nti kino kyoleka obumalirivu bwe balina nga kkampuni okutumbula eby’emizannyo mu ggwanga. “Guno gubadde mukisa okulaba bwe tuli abeetegefu okuwagira ebyemizannyo mu ggwanga. Tubadde twakamala okukola endagaano ne kkiraabu ya Vipers SC era nga tulina ne ttiimu mu muzannyo gwa Rugby.” Santosh bwe yagambye. Minisita Nakiwala Kiyingi yasiimye aba Plascon okukwatagana ne FUFA bakulaakulanye ebyemizannyo. Okujja kwa Plascon kutegeeza nti ekirabo omuwanguzi kyatwala kyeyongeddeko nga mu myaka 2 egijja, omuwanguzi waakutwala obukadde 50 okuva ku bukadde 30 obubaddewo. Akulira ebyokuvuganya ku kibiina kya FUFA, Hajjat Aisha Nalule yannyonnyodde nti empaka z’omwaka guno zigenda kuzannyibwa mu ngeri ya njawulo olw’ekirwadde kya COVID-19. Okusinziira ku Nalule, ttiimu ezigenda okuzannya omulundi guno, zigenda kubeera ntono nga zigenda kubeera 32 zokka okuva mu Uganda Premier League ne Fufa Big League. Empaka zino zaakutandika mu mwezi ogujja Ogwokuna nga 5, ate empaka z’akamalirizo zisambibwe nga 24 Ogwomusanvu, 2021 ku kifo ekinaalangirirwa. Omuwanguzi w’empaka zino y’anaakiikirira Uganda mu kikopo kya Afrika ekya Caf Confederation Cup. Engabana ya ssente zino; Omuwanguzi – 50m Owookubiri – 20m Abatuuse ku Semi – 12m buli omu Abatuuse ku Quarter –6m buli omu Abakomye ku ‘Round of’ 16 – 3m buli omu Abakomye ku Round of 32 – 1.5m buli omu.    	https://gambuuze.ug/2021/03/29/plascon-ne-stanbic-bank-batadde-ssente-mu-uganda-cup/
politics	FDC ekomye okwekwasa NUP ku by’okuwangulwa ku bwasipiika – Mpuuga	   Kampala Omukulembeze w’oludda oluvuganya mu Palamenti y’e 11, Mathias Mpuuga Nsamba, atabukidde ab’ekibiina kya Forum for Democratic Change (FDC) n’abasaba bakomye okwekwasa ekibiina kya National Unity Platform (NUP) ku by’okuwangulwa ku bwasipiika. Kino kiddiridde omubaka Ssemujju Nganda eyavuganyizza ku bwasipiika ne yavuganyizza ku bumyuka bwa Sipiika, Yusuf Nsibambi, okulumiriza aba NUP okukwatagana n’ekibiina kya NRM mu kulonda kuno. Owek. Mpuuga agamba nti oluvannyuma lw’okulemwa akalulu kati FDC esazeewo kwekwasa kibiina kya NUP. “FDC emanyi bulungi ekituufu ekyatuukawo naye kati baasazeewo kwekwasa NUP kuba n’abantu baabwe bennyini tebaabalonda, basazeewo obutabeera baamazima.” Owek. Mpuuga bw’ategeezezza bannamawulire. Owek. Mpuuga agasseeko nti Ssemujju naba FDC balina okumanya nti mu maaso gye tulaga bweba tebeekakasa kukola kimu waakiri bakireke mu kifo ky’okwekwasa abalala. Mu kulonda kuno Ssemujju yafunye obululu 15 bwokka mu kalulu akaawanguddwa Jacob Oulanyah n’addirirwa Rebecca Kadaga. Mpuuga agamba nti tebakkaanyangako nga NUP kubaako muntu wa NRM yenna nga FDC bw’ebijweteka.      	https://gambuuze.ug/2021/05/31/fdc-ekomye-okwekwasa-nup-ku-byokuwangulwa-ku-bwasipiika-mpuuga/
business	Ssaabaminisita Nabbanja alabudde abakozi ba gavumenti ku nsimbi ezisaasaanyizibwa mu misomo egitaggwa	 Ssaabaminisita wa Uganda, Robinah Nabbanja atabukidde abakulu mu Minisitule y’ebyobulimin’abasaba okutuusa empeereza eri bannansi era bakomye n’okusiibanga mu misomo egyabuli kadde nga tewali kyanjawulo kye bawa bannansi. Nabbanja abawadde amagezi okusoosowaza empeereza eri abantu mu myaka gino etaano kuba bye bimu ku biruubirirwa Pulezidenti Museveni bye yasuubiza bannayuganda nga alayira. “Mulina kukyusa bulamu bwa balimi so si obwammwe ng’abakozi ba Minisitule. Eby’okusaasaanya ssente z’omuwi w’omusolo ku misomo egitaggwa birina okukoma.” Nabbanja bw’agambye. Bino Nabbanja yabyogeredde mu kuggalawo omusomo gw’ennaku ettaano ogwategekeddwa Minisitule y’ebyobulimi nga gwayindidde ku National Leadership Institute e Kyankwanzi. Okusinziira ku Nabbanja, ebiruma abalimi bimanyiddwa nga mu bino mulimu ebikozesebwa ebitali bya mutindo, ebbula ly’akatale, ebbula ly’amazzi awamu n’ebizibu ebirala nga kino kye kiseera bikolebweko, basobole okufuna mu mulimu gwabwe. ono yabasabye okumanya nti balina okulondoolaempeereza za gavumenti ez’enjawulo okukakasa nti bannansi bafuna ekyo kyennyini ekibagwanidde. “Omuntu yenna agula oba ayambako okugula ensigoez’ebicupuli, ebigimusa oba eddagala, abeera azzizza musango era tasaana kubeera mukozi wa gavumenti. Tulina okulwanyisa obulyi bw’enguzi n’abo abavumaganya gavumenti.” Nabbanja bwe yagambye.              	https://gambuuze.ug/2021/10/01/ssaabaminisita-nabbanja-alabudde-abakozi-ba-gavumenti-ku-nsimbi-ezisaasaanyizibwa-mu-misomo-egitaggwa/
health	Gavumenti esabiddwa okutereeza eby’obulamu eggwanga likulaakulane	  Abakulira ekitongole ki Kabaka Foundation basabye gavumenti eyawakati okutereeza eby’obulamu mu ggwanga kiyambeko okukyuusa endowooza z’abantu ku kugaba omusaayi. Bino byogeddwa Ssenkulu w’ekitongole kino, Omuk. Eddy Kaggwa Ndagala bw’abadde akuliddemu okukung’aanya omusaayi mu ssaza lye Butambala mu ggombolola ya Musaale Budde. “Uganda tukyalina ebizibu bingi naye ebitutawaanya tetunakola nguudo, tetunakola ki naye embalirira yaffe esinga obunene egende nnyo mu by’obulamu kuba abantu bwebanaaba abalamu n’enkulaakulana ejja kwanguwa,” Omuk. Ndagala bw’agambye. Abantu bagijumbidde okuyambako ku bantu abagwetaaga nga enteekateeka eno ebadde ekulembeddwamu akulira ezikkiriza ya balokole mu Mpigi omusumba Godfrey kabugo akiikiriddwa Lwakatale Isaac. Omusumba Lwakatale yebaziiza obwakabaka olw’okuwoma omutwe mu nteekateeka y’okugaba omusaayi era n’akubiriza abantu okugaba omusaayi n’okwagala olwo lwebanafuna nabo obuyambi bwebaliba batuuse okugwetaaga. Akiikiridde Katambala Hajj Sulaiman Magala ye mumyuka wa Katambala Haji Lubega Manooti agambye nti okugaba musaayi kiba Kya bulungi bwabuli omu era n’asaba abantu okukitwala ng’e kikulu nnyo. Omukungu okuva mu kitongole ki Red Cross, Sarah Muteegombwa, yeebazizza abantu ba Kabaka abajjumbidde enteekateeka eno era nawera okumalawo ekizibu kino nga akolera wamu ne Buganda. Enteekateeka eno ekuliddwamu ekitongole ki Kabaka Foundation ne bannamikago okuli Uganda Red Cross Society awamu naba Uganda Blood Bank.          	https://gambuuze.ug/2022/09/01/gavumenti-esabiddwa-okutereeza-ebyobulamu-eggwanga-likulaakulane/
business	Abayivu ku mirimu emisome mugatteko okulima – Katikkiro Mayiga	 Kamalabyonna wa Buganda, Owek. Charles Peter Mayiga abasoma abasabye okweyuna okulima bakugatte ku mirimu egy’enjawulo gye bakola bwe baba baagala okugenda mu maaso n’eggwanga okukulaakulana. Okusaba kuno Katikkiro Mayiga akukoledde mu kulambula abalimi b’Emmwanyi mu ssaza ly’e Gomba mu nteekateeka y’Emmwanyi Terimba ku Lwokusatu, mu kaweefube gw’abaddeko ow’okwagazisa abantu okulima emmwanyi awamu n’okutumbula omutindo gwazo. Bw’abadde alambula ennimiro ya Mw. Fred Kitandwe ku kyalo Matongo, Katikkiro Mayiga abayivu abawadde amagezi ku bye bakola okugattako okulima n’okulunda basobole okwongera ku nnyingiza yaabwe. “Bamwagala luzungu batugyeko akajanja balabire ku mwami Kitande n’omukyala ne Ssentebe wa Bucadef kubanga ono naye Yinginiya ate si bano bakamyufu naye bayingiya abaagenda e Makerere naye ennimiro azirina. Kaakati Yinginiya alima atya ate munnamateeka n’ogamba nti emmwanyi tezifuna.” Katikkiro Mayiga bw’annyonnyodde. Kamalabyonna asookedde wa Mw. Joseph Ssebandeke ku kyalo Kateete mu ggombolola y’e Kabulasoke era asinzidde wano n’akunga abantu okwongera okulima emmwanyi bakomye okwekwasa akawuka k’emmwany, kuba eziriwo kati teziriibwa buwuka. “Oli asobola okuba ne yiika emu ey’olusuku n’ayunja amatooke buliwiiki naye ggwe n’oba ne yiika 10 ne bigaana. Ne ku mmwanyi bwekiri ennima, okuwembera, okubikka obunyogovu busigale mu ttaka, okuweta zizaale amatabi.” Katikkiro Mayiga bw’agambye. Katikkiro Mayiga abalimi abawadde amagezi okulunda ebisolo bisobole okubawa obusa bwe basobola okukozesa ng’ebigimusa, emmwanyi zaabwe zisobole okufuna empeke ennene n’omutindo omulungi, basobole okufunamu ssente ezeegasa. Omwami w’essaza Gomba, Celestino Musisi ategeezezza Katikkiro Mayiga nti eky’okusaba abaganda okuddamu okulima emmwanyi kikulu nnyo kuba bangi bakulaakulanye. Mu kulambula kuno, Kamalabyonna awerekeddwako Minisita w’Ettaka, Obulimi n’obutonde bw’ensi, Owek. Hajjat Mariam Nkalubo, Minisita omubeezi ow’obulimi n’Obwegassi, Owek Hajji Amisi Kakomo, Minisita w’Amawulire era Omwogezi w’Obwakabaka, Owek Noah Kiyimba, Omwami w’essaza Butambala, Katambala Hajji Sulaiman Magala, Kasujju Mark Jiingo Kaberenge, Kitunzi ow’e Gomba, n’abakungu mu bitongole by’Obwakabaka ebyenjawulo.      	https://gambuuze.ug/2021/09/08/abayivu-ku-mirimu-emisome-mugatteko-okulima-katikkiro-mayiga/
politics	Tetulina ssente za NUP ze twatutte – Ennanga	  Kampala Poliisi y’eggwanga evuddeyo n’etangaaza ku byogerwa bannakibiina kya National Unity Platform (NUP) nti bano lwe baakoze ekikwekweto baabuzeewo ne ssente z’ekibiina ezisoba mu bukadde 20 awamu n’emikono egisemba Omubaka Kyagulanyi okwesimbawo ku bwapulezidenti. Omwogezi wa Poliisi mu ggwanga, Fred Ennanga Omwogezi wa Poliisi, Fred Ennanga, agambye nti bino si bituufu kubanga aba NUP abamu bagamba bwali obukadde 23 ate abalala bagamba musanvu ekiraga obutakwatagana mu bigambo byabwe. “Waliwo abagamba nti twabbye emikono gya NUP, naye aba NUP baveeyo n’olukalala lw’ebintu bye bagamba bye twabbye naffe tulina olwaffe, omulamuzi ajja kutulamula,” Ennanga bw’alambise. Kino kiddiridde ekikwekweto poliisi kye yakoze ku Lwokusatu ku kitebe kya NUP e Kamwokya n’ekwata abamu ku bannakibiina awamu n’okutwala ebimu ku byambalo by’ekibiina poliisi by’egamba nti bifaanana eby’amagye. Ennanga agambye nti kino kigendereddwamu kwonoona kifaananyi kya poliisi y’eggwanga naye ng’aba NUP bye boogera tebiriiko mutwe na magulu. Ku Lwokusatu oluvannyuma lw’ekikwekweto kya Poliisi, Omwogezi wa NUP, Joel Ssenyonyi yategeezezza bannamawulire nti wadde emikono egiwerera ddala 7000 gyali gitwaliddwa Poliisi, naye Bannayuganda abaagibawa baali bakyaliyo era nti bajja kuddayo bagifune. Ssenyonyi yannyonnyodde nti bagenda kukwatagana ne bannamateeka baabwe okulaba ekiddako kubanga tebayinza kukkiriza bumenyi bw’amateeka kugenda mu maaso. Ono yalaze nti, bino byonna byabadde bigendereddwamu kulemesa Robert Kyagulanyi (Bobi Wine) okwesimbawo naye n’agumya bannayuganda ng’ono bw’agenda okwesimbawo awatali kulemesebwa. Kinajjukirwa nti ku Lwokusatu poliisi era yakola ekikwekweto ku bantu bonna ababadde batunga, abatunda n’okusaasaanya ebyambalo bya NUP era nga bano abasoba mu 30 baamaze dda okusimbibwa mu kkooti.    	https://gambuuze.ug/2020/10/16/tetulina-ssente-za-nup-ze-twatutte-ennanga/
politics	Aba NRM abaagala Uganda muyambeko tuggye Museveni mu buyinza – Gen. Mugisha Muntu	  Wakiso Alina omumuli gw’ekibiina kya Alliance for National Transformation (ANT), Gen. Mugisha Muntu, akoowodde abawagizi ba NRM abaagaliza Uganda ebirungi, bayambeko mu kusindiikiriza Pulezidenti Museveni ave mu buyinza. Gen. Mugisha Muntu nga anoonya akalulu mu Busiro Muntu yategeezezza nti abantu bonna ababadde bakyawagira Pulezidenti Museveni ekintu eky’omugaso kye basobola okukolera eggwanga, kwe kulaba nga bamuwummuza kubanga eggwanga lyonna alitadde ku bunkenke olwo butayagala kuta buyinza. Okusaba kuno Muntu yakukoledde Mende mu Wakiso olunaku lw’eggulo ng’anoonya obululu obunaamuwanguza akalulu k’Obwapulezidenti aka 2021. “Gen. Museveni bw’awummula amagye gajja kuba nga gawummudde, poliisi n’ebitongole by’okwerinda bijja kuba nga biwummudde, kubanga ensobi zonna ze bakola kati bazikolera ku biragiro bya Pulezidenti Museveni.” Mugisha Muntu bw’agambye. Muntu yawabudde nti abantu e Libya baali mu bulamu bulungi nnyo naye bwe baalemwa okukyusa obukulembeze mu mirembe, ebintu byayonooneka, n’asaba aba NRM okubayambako banunule eggwanga. Eyaduumirako amagye, Gen. Muntu yagambye nti wadde bava mu kitundu kye kimu ne Museveni, naye bawukanya enzikiriza n’endowooza zaabwe kubanga buli omu ebintu abiraba bulala. “Saalina lutalo naye ng’omuntu era singa nkyali mu NRM kubanga sirwanangako naye ng’omuntu, naye tetukkiriziganya mu nkola. Era waliwo ambuuzizza e Buloba nti Muntu ggwe ne Museveni nga muva wamu, kituufu naye ekitwawula y’enzikiriza n’endowooza.” Muntu bwe yannyonnyodde. Ono yasabye bannayuganda buli omu okuwaayo ky’alina bayambeko ebibiina ebivuddeyo okununula eggwanga mu kaseera kano nga Pulezidenti Museveni aggyeeyo amaanyi gonna, okubusigaza. Alina bbendera ya ANT ku kifo ky’omubaka wa Busiro East mu palamenti, Hamidah Nassimbwa, yasinzidde wano n’asaba abantu mu Busiro okubeesiga balonde abantu ANT b’ebawadde kuba bonna ba nsonga.    	https://gambuuze.ug/2020/12/01/aba-nrm-abaagala-uganda-muyambeko-tuggye-museveni-mu-buyinza-gen-mugisha-muntu/
politics	Kkooti egaanye okuddamu okubala obululu bwa Nyanzi, Nsereko awangudde	  Kampala Omulamuzi wa kkooti esookerwako e Mmengo, Esther Nsambu, agobye okusaba kwa munnakibiina kya National Unity Platform (NUP), Fred Nyanzi Ssentamu kwe yateekayo ng’ayagala akalulu kaddemu okubalibwa. Omubaka Muhammad Nsereko Nyanzi yaddukidde mu kkooti ng’alumiriza akakiiko k’ebyokulonda okukwatagana n’Omubaka Muhammad Nsereko ne bakwata mu kalulu era Nsereko n’alangirirwa ku buwanguzi bw’omubaka wa Kampala Central kyatakkaanya nakyo. Bw’abadde awa ensala ye omulamuzi Nansambu agambye nti Nyanzi yeesigama ku bigambo obugambo okutali bujulizi n’addukira mu kkooti ng’asaba obululu buddemu okubalibwa. Ono agambye nti kkooti ye terina buyinza kuddamu kusaba kwa Nyanzi bw’atyo omusango n’agugoba era n’alagira Nyanzi aliyirire Nsereko ssente z’asaasaanyizza mu musango guno. Okusinziira ku byava mu kalulu, Omubaka Nsereko yafuna obululu 16,998 ate Nyanzi n’afuna 15,975. Mu mpaaba ye Nyanzi yategeezezza nti okulonda kwonna wamu n’okubala obululu kwalimu emivuyo era gino gyakolebwa kakiiko ka byakulonda awamu ne baagenti ba Nsereko. Ono agamba abantu be abalina okulondoola akalulu kano baaganibwa okutuuka mu bifo ebimu ebironderwamu. Ono agamba nti emivuyo okusinga gyali mu bifo ebironderwamu omuli; Summit View, Nakasero 1 ne 2, Hoima Flats awamu n’awalala. Nyanzi yannyonnyodde nti olw’okuba abamu ku baagenti be baagobwa mu bifo ewalonderwa, baalemwa okuteeka emikono ku mpapula okwalangirirwa ebivudde mu kulonda n’omuwanguzi. Nyanzi yategeezezza kkooti nti baagenti ba Nsereko bajingirira empapula z’ebivudde mu kalulu era ne basaanyaawo kkopi entuufu awamu ne vvulugu omulala mungi. Wano we yasinzidde n’asaba kkooti ekkirize obululu buddemu okubalibwa naddala obwo obwakubwa ku Balikuddembe Primary School, KCC Primary School, Seroma Parking Yard, All saints, Martin Road, Old Kampala SS, National Theatre, Nakivubo Road, Basajjabala Taxi Park, Kampala Library, Bombo Road awamu n’ebifo ebirala, kkooti ky’egaanye.    	https://gambuuze.ug/2021/01/28/kkooti-egaanye-okuddamu-okubala-obululu-bwa-nyanzi-nsereko-awangudde/
politics	UPDF erabudde abeesomye okulemesa Museveni okulayira	   Kampala Eggye lya UPDF lirabudde abo bonna abalowooza nti bayinza okulemesa okulayira kw’omukulembeze w’eggwanga awamu n’abantu abakozesa olulimi olusiga obukyayi n’okukuma mu bantu omuliro. Okulabula kuno kukoleddwa omwogezi w’amagye, Brig Gen. Flavia Byekwaso, olwaleero ku Mmande bw’abadde mu lukung’aana lwa bannamawulire.  Pulezidenti Yoweri Kaguta  Museveni asuubirwa okulayira omwezi ogujja ku kisanja kye ekyomukaaga oluvannyuma lw’okuwangula banne bwe bavuganya ku kalulu ka 2021.Byekwaso agamba nti waliwo bannayuganda abategeka okutabula emikolo gino naye tebajja kubakkiriza kuba babeetegekedde. “Bannayuganda abamu balowooza nti basobola okutuukiriza ebigendererwa byabwe nga balemesa Pulezidenti okulayira.” Brig Gen. Byekwaso bw’ategeezezza. Ono alaze nga bwe baliko ebipande ebibadde bikuma mu bantu omuliro bye bakutte nga biriko ebigambo ebisosola mu mawanga , “Tajja kulayira n’omuganda afugeko.” Byekwaso agamba nti beetegekedde embeera yonna eneebaawo singa wabaayo abantu abaagala okulemesa omukolo guno. Kinajjukirwa nti akakiiko k’ebyokulonda kaalangirira Yoweri Kaguta Museveni ku buwanguzi kyokka munne bwebaali ku mbiranye Robert Kyagulanyi n’abigaana  ng’agamba akalulu kaalimu okubbira. Kyagulanyi yaddukira mu kkooti kyokka nayo omusango n’aguggyayo ng’agamba nti Ssaabalamuzi Alfonse Owiny Dollo yali alaze kyekubiira mu musango guno.      	https://gambuuze.ug/2021/04/26/updf-erabudde-abeesomye-okulemesa-museveni-okulayira/
business	Katikkiro Mayiga akuutidde abakulira ebitongole  okuyiiya bayite mu mbeera y’ebyenfuna esomooza	    Kamalabyonna Charles Peter Mayiga asabye abakulira ebitongole mu Bwakabaka okubeera abayiiya kibayambe okuyita mu mbeera y’ebyenfuna eriwo mu ggwanga. Ensisinkano eno ebeerawo buli mwaka n’ekigendererwa eky’okusala entotto ku ngeri ey’okwongera amaanyi mu ntambuza y’emirimu gy’Obwakabaka nga eyindidde mu Bulange e Mmengo ku Lwokutaano.  “Tuli mu biseera bizibu olwa COVID-19, ensimbi zinaabuuse ate tekiri wano wokka ensi zonna zirina ekizibu. Ebintu birinnya ebbeeyi ate nenyingiza ntono, awo ebitongole namakampuni mulina okukanya enkasi mu mbeera eno enzibu,” Owek. Mayiga bw’agambye. Okusinziira ku Katikkiro Mayiga, omulimu omukulu ebitongole ne kampuni z’Obwakabaka byezirina kwe kutambuza emirimu gya Kabaka.  Owek. Mayiga ategeezezza nti mu mbeera nga Buganda terina Federo waliwo okusomooza ku ngeri obuweereza gyebulina okutuuka ku bantu nasaba abaami okuyiiya engeri ez’enjawulo okutumbula embeera z’abantu. Owek. Mayiga abeebazizza olw’emirimu egikoleddwa kubanga be betooloolerwako emirimu gy’Obwakabak gyonna. Ensisinkano yeetabiddwamu Ssabawolereza wa Buganda, Oweek. Christopher Bwanika ne Minisita w’Olukiiko, Amawulire, Kkabineeti Abagenyi, era Omwogezi w’Obwakabaka, Oweek. Noah Kiyimba.       	https://gambuuze.ug/2022/09/16/katikkiro-mayiga-akuutidde-abakulira-ebitongole-okuyiiya-bayite-mu-mbeera-yebyenfuna-esomooza/
politics	AKAMYUFU KA NRM : Muwala wa Kuteesa agaanye ebyavuddemu, agamba baamubbye	 Abadde avuganya ku bbendera y’ekibiina kya NRM mu Mawogola North era muwala wa Minisita Sam Kuteesa, Shartis Musherure, awakanyizza ebyavudde mu kamyufu k’eggulo ng’alumiriza muganda wa Pulezidenti Museveni, Aine Kaguta Sodo nti, akalulu yakakuttemu.  Godfrey Aine Sodo Kaguta alangiriddwa ssentebe w’akakiiko k’ebyokulonda mu NRM ku buwanguzi n’obululu 17343 munne Musherure yafunye 16104 ate Salim Kisekka n’akung’aanya 4274. Oluvannyuma lw’okulangirira Sodo, Mushereru yalagiriddewo nti abbiddwa era n’agamba nti okwemulugunya kwe agenda kukuteeka mu buwandiike era asuubira abakulu okukutunulamu. “Akalulu kabuzeemu obwerufu era tekabadde ka bwenkanya. Sigenda kukkiriza bivuddemu. Tetuwanguddwa wabula batubbye.” Mushereru bwe yagambye. Ebimu ku bintu Mushereru byawakanya ky’ekyokuba ng’ebyavudde mu byalo mukaaga byalaze nti teyafunyeeyo wadde akalulu akamu ng’obululu bwonna bwatwaliddwa Aine, ky’agamba nti tekisoboka mu kalulu ak’amazima. “Ng’enda kuwaayo okwemulugunya kwange naddala ku byalo bino omukaaga byesaamatidde era nsuubira nti akakiiko k’ebyokulonda kajja kuwa ensala yaako ku nsonga eno.”Mushereru bwe yasuubizza. Ono alumiriza nga bweyafunye obululu 345 ku kyalo ky’e Kikoma kyokka ate Dr. Tanga Odoi n’alagirira baddemu balonde ng’abantu baabadde baamaze okugenda. Okusinziira ku Mushereru kino kyakoleddwa mu byalo ebiwerako kyabagamba nti lyabadde kkobaane. “Kisoboka okufuna abalonzi abatono naye obutafuna wadde akalulu akamu, kitegeeza nti tulinga abataalonze era twetaaga okumanya lwaki. Mushereru. Yagumizza abawagizi be nga eno bweri entandikwa era ng’ajja kulwana masajja okutuuka nga bafunye obuwanguzi bwabwe obwabanyagiddwako.Mushereru bweyabuuziddwa oba ng’anajja mu kalulu kano nga talina kkaadi ya kibiina, yagambye nti obudde bukyali okusalawo ku nsonga eno. Akalulu kano kaalina kubeerawo nga 4/09/2020, naye olw’emivuyo n’okulwanagana wakati w’enjuyi zino zombi, kaayongerwayo okutuuka olunaku lw’eggulo. Kino kyawaliriza abakulira eby’okwerinda okusisinkana enjuyi zombi okusala amagezi akalulu kano kalondebwe mu mirembe. Ku lunaku lw’akalulu, amyuka Ssaabaddumizi wa Poliisi, Sabbiiti Muzeeyi awamu n’akulira bambega Grace Akullo, baasiibye Mawogola okulaba nga batangira ebiyinza okutabula akalulu. Akalulu kano ke kamu kaawaliriza Pulezidenti Museveni okuvaayo n’atangaaza nga bwe yali takaliimu era nga wadde abakalimu bombi ba ng’anda ze naye yabalabula obutakozesa linnya lye.    	https://gambuuze.ug/2020/10/01/akamyufu-ka-nrm-muwala-wa-kuteesa-agaanye-ebyavuddemu-agamba-baamubbye/
politics	Tewali muyaga gwa byabufuzi nga bwe byogerwa – Owek. Mayiga	 Mukuumaddamula Charles Peter Mayiga awakanyizza ebyogerwa abantu abamu nti, waliwo omuyaga gw’ebyobufuzi wabula n’agamba nti waliwo ekisuubirwa mu bakulembeze era y’ensonga lwaki abantu balonze nga bwe balonze. Katikkiro Mayiga nga alambika abakulembeze abaggya “Abantu bano aba bulijjo tugenda ne tubagaya naye amaaso babeera balaba. Ani yagamba ab’e Masaka balonde mmwe nga bwe baabalonze, kijja kitya nti nga bwe baalonze Kimanya-Kabonero bwe baalonze Nyendo -Mukungwe, kijja kitya ab’e Bulemeezi ne Kyotera ne balonda kimu?” Owek. Mayiga bw’abuuzizza. Kamalabyonna bino abitegeezezza abakulembeze b’e Masaka abalonde abamusisinkanye mu Bulange e Mmengo leero ku Lwokutaano n’abasaba obutekkiriranya. “N’abalina ssente baabasudde ne bawa abatalina ssente, ogwo gw’oyita omuyaga. Si mawanga, e Mityana baaleseewo omuganda ne bagenda ne Mugisha. Noolwekyo abantu balina kye babasuubiramu.” Mayiga bw’agasseeko. Abamu ku bakulembeze ne Mukuumaddamula Katikkiro Mayiga abakuutidde obutawukana ku bantu kuba baabalonze nga balina bye babasuubiramu era abasabye obutabayiwa era bakimanye nti babeera bagoberera. Abasabye okusoosowaza ensonga za Buganda Ssemasonga ettaano era n’abasaba okubeera abavumu era bakimanye nti kino tekibaggyaako mwoyo gwa Uganda. Katikkiro Mayiga ategeezezza nti Obwakabaka bugenda kulangirira akakiiko akanaakwatagana ne bannabyabufuzi, kayambe okuwuliziganya n’abakulembeze abalonde, bamanye ensonga za gavumenti ya Buganda, bazituuse mu nkiiko za disitulikiti ne Palamenti. “Buganda erina okufuna omugabo gwayo mu Uganda. Ffe tusinga n’okuwa omusolo, kaakati bwe tuba tubabuulidde nti enteekateeka ziri bwe ziti ne muzituusa ku disitulikiti ne Palamenti, abantu ba Buganda bajja kwongera okuba abasanyufu.” Owek. Mayiga bw’abalambise. Mayiga era yalaze okutya olw’abantu abavundira mu makomera n’abo abali mu kuwambibwa buli lukya olw’ebyobufuzi nti, kino kijja kutabangula ensi. Kamalabyonna abalabudde ku bisoomoozo bye bagenda okusanga naye n’abagumya okunywera, kuba omulimu gw’abakulembeze kubeera kutema mpenda ezisobola okuvvuunuka ebizibu ebyo era bamanye nti, balina obuwagizi bw’abantu. “Obuwanguzi si kutambulira ku musentwe, obuwanguzi kuvvuunuka buwonvu na bugga.” Kamalabyonna bw’abakuutidde. Ate Minisita w’Obwakabaka ow’amawulire, Owek. Noah Kiyimba, asiimye bannabuddu olw’okudda okuloopa Olutabaalo era n’alaga essanyu olw’okuba nti bano abaawangudde obukulembeze, bannankobazambogo era n’abasaba okukola ennyo bazze Buddu ku ntikko. Mmeeya w’ekibuga kya Ssaabasajja Kabaka ekya Masaka, Florence Namayanja, ategeezezza nti Masaka tewali ky’erina kuba n’ebintu ebitono bye yalina banne ababadde mu buyinza babitunze. Ye omubaka omulonde owa Kimanya Kabonera, Abed Bwanika, annyonnyodde Katikkiro Mayiga nti bakkiriziganyiza enkulaakulana bagitabulize ku by’obulambuzi mu nnono, wamu n’empisa za Buganda, okulima n’ebirala, basobole okukulaakulana. Omubaka Mathias Mpuuga alaze Kamalabyonna nti beetegese okuzimbira Buganda ekibuga ekitambulira ku nnono n’empisa za Buganda obutafaananako Kampala eyava ku mulamwa. Ensisinkano eno, yeetabiddwamu abakulembeze okuli; Omubaka Mathias Mpuuga, Abed Bwanika, Mmeeya Florence Namayanja, Batemyeto, Kansala Kimuli, Achiles Mawanda awamu n’abalala, nga bonna beeyamye okutambulira awamu ne Buganda.   	https://gambuuze.ug/2021/02/05/tewali-muyaga-gwa-byabufuzi-nga-bwe-byogerwa-owek-mayiga/
politics	Nga bwetulindirira Federo, tulina okutandika okwetekateeka-Katikkiro	 Katikkiro Charles Peter Mayiga agambye teri kubuusabuusa nti Buganda yakufuna federo, n’olwekyo, Obwakabaka bulina okutandika okugyeteekateekera. Ng’ayogerera mu Lusirika lwa Bakulembeze ab’okuntikko mu Buganda, oluyindira ku Brovad Sands Lodge mu ssaza lya Kabaka erye Ssese, Mayiga yategeezeza nti olw’okweteekateekera federo, Obwakabaka bwakizuula nti kyali kyetaagisa okukendeeza ku bwa nnakyewa e Mmengo. Katikkiro yagasseko nti mu Mukutulansanja wo’mwaka guno, Beene yakola enkyukakyuka mugavumenti ye nakendeeza baminisita n’obwannakyewa ku mutendera ogwo nebugyibwawo, okusobola okunnyikiza obuweereza nga baminisita batuula mu makkakalabizo gaabwe okuva kumakya okuzibya obudde ennaku zonna ez’okukola. “Oluvanyuma lwa Kabaka okutuula ku Namulondo emyaka 25, twakiraba nti byetufunye mubwannakyewa bisaana okwongerwayo mumaaso nga birabirirwa bulungi. Twagala kufuna federo, tulina okutandika okweteekateeka n’okumanyiira obuweereza obwo [obutali bwannakyewa]. Sikirungi federo kujja nga tetumanyi nzirukanya ya mirimu nnungamu bwebeera,” Mayiga bweyategeezezza. Yagambye nti newankubadde federo kati teriiwo, akimanyi bulungi nti ssosolya bwatafa atuuka kulyengedde. “Okunnyikiza obuweereza twefananyirize abalina Federo gyetwegomba, kyetaaga ensimbi nkumu. Bwotaba na ssente z’alutentezi, toyinza kukola mirimu negituukirira. Bwetunaafuna Federo, tujja kuba n’omutemwa okuva kumisolo egyikunganyizibwa mu Buganda naye nga tetunatuukaawo, twetaaaga okuba abayiiya,” Mayiga bwagambye. Ategeezezza abakiise nti Ssabasajja yamutegeezeza abagambe nti kikulu nnyo okutuula awekusifu nebeetunulamu, okulaba nga bwebatambuza emirimu. “Kikulu okwongera mumaaso ebyo byetukoze obulungi ate n’okukkiriza ensobi ezikoleddwa n’okuzisalira amagezi,” Mayiga bwagambye. Olusirika olugenda okuggwa ku lw’okutaano nga 29, Musenene, lwetwololera kumulamwa ogugamba, “Okufunira Obwakabaka ensimbi ez’olutentezi.”   	https://gambuuze.ug/2019/11/27/nga-bwetulindirira-federo-tulina-okutandika-okwetekateeka-katikkiro/
health	Katikkiro akyalidddeko aba Joint Clinical Research Center.	 Katikkiro wa Buganda alambudde amaka amaggya aga Joint Clinical research center e Lubowa. Alambudde laboratory wamu n’ebyuma eby’enjawulo ebikozesebwa mu kukebera obulwadde bwa Nalubiri ne mukenenya. Katikkiro Mayiga nga ali n’abasawo ba Joint Clicinal Research Center. Mu kwogera kwe, agambye nti “obulwadde bwa mukenenya bwazza nnyo Uganda emabega era yeebazizza JCRC ekoze omulimu mu kunoonyereza n’okulwanyisa akawuka ka mukenenya, ebizuuliddwa mu kunoonyereza JCRC kwekoze bikoze kinene nnyo mu kutaasa obulamu bwabantu mu Uganda ne mu nsi yonna.  Agasseeko nti JCRC nkulu nnyo mu Uganda kumpi buli muntu akoseddwa akawuka ka mukenenya, oba afiiriddwa abantu be, alwazizza abantu be, oba ye yennyini ye mulwadde. N’olwekyo abakola mu kunoonyereza ku kawuka ka mukenenya bebazira baffe betulinawo betusaana okutendereza kubanga omuntu afa ku bulamu bwo abeera mukwano gwo asooka.” Minisita w’Obwakabaka ow’enkulaakulana y’abantu era avunaanyizibwa ku by’obulamu, Dr. Prosperous Nankindu ategeezezza nti obwakabaka nga buyita mu Ssaabasajja Kabaka bukyagenda mu maaso okukubiriza abantu naddala abaami okwekebeza akawuka ka mukenenya nga ne ku mulundi guno ku mpaka z’amasaza ez’akamalirizo mu kisaawe e Namboole wajja kubeerawo enteekateeka ey’enjawulo okutuusa obubaka eri bannabyamizannyo abanaaba bazze okuwagira Amasaza gaabwe.  Omukolo guno gwetabiddwako; omukubiriza w’olukiiko lwa Buganda Owek Patrick Luwagga Mugumbule, Minisita webyobulamu eyawummula, Dr. Ben Mukwaya, Kaggo, n’abaami ba Kabaka ku mitendera egy’enjawulo era nga gubadde mu maka ga Joint Clinical Research Center amaggya e Lubowa ku luguudo lw’Entebbe.  	https://gambuuze.ug/2019/10/15/katikkiro-akyalidddeko-aba-joint-clinical-research-center/
business	Obwakabaka N’ekitongole kya Wells of Life.	  Obwakabaka busisinkanye abakulu b’Ekitongole kya Wells of Life okukubaganya ebirowoozo okulaba omukago gwebatta bwegutambula.  Katikkiro Charles Peter Mayiga, Minisita Omubeezi ow’ebyobulimi n’obulunzi mu Bwakaba nga bali wamu n’aba Wells of Life ku Bulange Katikkiro agambye nti ekizibu ekisinga okuvaako obwavu ly’ebbula ly’amazzi kubanga atalina mazzi tasobola kuba muyonjo, era wano Katikkiro akubiriza abantu okuba abayonjo basobole okwewala endwadde eziva ku bujama era nakubiriza bantu okufaayo ennyo okukola bave mu bwavu. Katikkiro akubirizza abantu ba Kabaka bakuume nayikondo ezabawebwa awamu n’ezo ezigenda okusimibwa bulungi kubanga ky’ekirabo Kabaka kyabawadde nga ayagala bafune amazzi. Era wano agambye nti basuubira ebbanga ly’omukago werinaggwerako nga Ssaabasajja alina kyakozeewo ku nsonga y’amazzi mu Buganda. Ekitongole kya Wells of Life Kya bwannakyewa okuva mu America, kyatta omukago n’obwakabaka okutuusa amazzi mu bantu ba Kabaka. Mu kiseera kino baatandise okusima nayikondo mu Ssaza lye Ssingo ne Buweekula , era e Mityana bagenda kuteekayo ettendekero erinaasomesa abagenda okulabirira nayikondo, okuziddaabiriza n’okuzisima.    	https://gambuuze.ug/2019/09/02/obwakabaka-nekitongole-kya-wells-of-life/
politics	Museveni alabudde ababaka ba Palamenti y’e 11 tagenda kukkiriza kwejalabya	  Kampala Pulezidenti Yoweri Kaguta Museveni era Ssentebe w’ekibiina kya National Resistance Movement  (NRM), alabudde ababaka abalonde naddala mu kibiina kye obutagezaako kwonoonera ssente za muwi wa musolo mu kwejalabya nga bagenda emitala w’amayanja. Museveni bino abitegeezezza abamu ku babaka abalonde aba NRM bw’abadde abasisinkanye e Kyankwanzi leero ku Lwokuna okubaako bye bawayaamu. “Enkola eno ey’ababaka okugenda ebweru okulaba abaayo bwe batambuza ebintu, bulyi bwa nguzi bwennyini.” Museveni bw’agambye. Ono abalabudde nti ababaka ba NRM ku mulundi guno bandyewaze okulwanagana naye ku nsonga yonna kuba mwetegefu ebitagambika. “Ebiseera ebimu saagala kuswaza bantu bange aba NRM, nsalawo okwogera obwogezi nabo nga ndowooza nti banaakyusaamu naye bamaliriza ffenna batuzingiddemu olw’ensobi zebakola. Tekikola makulu okwonoona ssente z’eggwanga mu kutambula ebunaayira.” Pulezidenti Museveni bw’annyonnyodde. Museveni awadde ekyokulabirako kya eyali Pulezidenti wa Tanzania, John Pombe Magufuli, eyasalawo okusala ku ng’endo z’ababaka be okugenda ebweru ne kiyamba okukendeeza ku nsimbi ezisaasaanyizibwa. Abawadde amagezi okukomya okutunuulira ensimbi naye bafeeyo nnyo ku bizibu ebiruma abantu ng’okubagobako obwavu. Gyebuvuddeko Museveni yalabula ababaka mu Palamenti y’e 11 nga bw’atajja bakkiriza kwegabira musimbi awamu n’emmotoka. Museveni enkya asuubirwa okusomesa ababaka bano ku mutindo gw’obukulembeze gwe balina okubeera nagwo.      	https://gambuuze.ug/2021/04/15/museveni-alabudde-ababaka-ba-palamenti-ye-11-tagenda-kukkiriza-kwejalabya/
politics	Kyambeeredde kizibu okulonda kabineeti- Museveni	 Pulezidenti Yoweri Kaguta Museveni ategeezezza nti kyamubeeredde kizibu okulonda kabineeti naye bwe yagifulumizza buli omu yeewuunyizza. Kino kiddiridde Pulezidenti Museveni okufulumya olukalala lwa kabineeti ng’alonze eyali minisita w’ebyenjigiriza, Jessica Alupo, okubeera omumyuka we, Robinah Nabbanja n’alondebwa okubeera Ssaabaminisita. Abamu ku bantu naddala bannabyabufuzi baatandikiddewo okukolokota abaalondeddwa nga bagamba nti tebalina ky’amaanyi kye bagenda kutuusa ku ggwanga, ekintu Museveni ky’awakanya. Bw’abadde ayogerako eri Palamenti ku Lwokuna oluvannyuma lw’okusoma embalirira, Museveni yeewaanye nga bwe yeewuunyisizza buli omu n’abantu be yalonze. “ Bwe nabadde nnonda kabineeti nabadde nzekka. Kino kyevkimu ku bintu bye sseetaagako muyambi. Naye guno omulimu mulungi kuba bangi ku mmwe muli balungi era musobola okuweereza.” Museveni bw’ategeezezza. “Bwe nabadde nkola kabineeti obwedda okula okugatta okwenjawulo ate ne ngabiza ate ne mbiddamu. Mbadde nnina okutunuulira eggwanga, eddiini n’ekitundu oli gy’ava.” Bw’atyo Museveni bw’agasseeko. Museveni annyonnyodde nti abantu abalungi bangi era bonna bandiweereddwa omukisa kyokka n’agamba nti ne Yesu Kristo yalondamu bamu okumwegattako kuba buli omu yali tasobola kumuwa mukisa. “Yesu bwe yali atandika obuweereza bwe, waaliwo abagezi ng’abafalisaayo naye yalondayo bavubi. Noolwekyo bwe mutunuulira kabineeti yange mukimanye nti nagoberedde kkubo lya Yesu Kristo.” Museveni bw’ategeezezza ababaka. Oluvannyuma lw’okulangirira kabineeti eno, waliwo amaloboozi ageemulugunyizza nga bwe gataaweereddwa bifo nga kuno kwabaddeko Kasese. Ku kino, Museveni akkiriza nti yabadde yamuteekamu eyali mmeeya wa munisipaali y’e Kasese, Godfrey Kabyanga naye erinnya lyamuvudde mu mutwe n’amwerabira ng’akola kabineeti. Abamu ku batunuulizi b’ensonga bategeezezza nti kiyinza okubeera ekizibu eri Nabbanja nga Ssaabaminisita era akulira bbizineesi za gavumenti mu Palamenti okutambaala abasajja ba Opozisoni nga Mathias Mpuuga akulira oludda oluvuganya. Bano Nabbanja abasabye okumuwa omukisa kuba abadde mu bifo bingi okuli obwaminisita, RDC, Kamisona wa Palamenti wamu n’omubaka nga yonna akung’aanyizzaayo obukugu obwenjawulo era ng’ebisaanyizo byonna abirina.      	https://gambuuze.ug/2021/06/10/kyambeeredde-kizibu-okulonda-kabineeti-museveni/
politics	Bobi Wine asanyukidde ekkoligo Amerika ly’etadde ku banene mu Uganda	  Kampala Pulezidenti w’ekibiina kya National Unity Platform (NUP), Robert Kyagulanyi Ssentamu, amanyiddwa nga Bobi Wine, asanyukidde ekya gavumenti ya Amerika okuteeka envumbo ku ntambula z’abanene abamu mu Uganda olw’okutyoboola eddembe ly’obuntu. Kyagulanyi agamba nti kisaanidde abakulu abamu okusasulira ebikolwa byabwe naddala ku ngeri gye baakwatamu akalulu akawedde. “Ekiwandiiko kya Amerika kikakasa nti okulonda okwawedde tekwali kwa mazima nabwenkanya. Kizzaamu amaanyi kuba kiraga nti wadde Pulezidenti Museveni yezza ebitongole byonna ebyandimugambyeko naye ensi eraba era etandise okubaako ky’ekolawo.” Kyagulanyi bw’ategeezezza. Kino kiddiridde akulira minisitule y’Amerika ey’ensonga ez’ebweru, Antony John Blinken okutegeeza nga demokulaasi mu Uganda bw’asebengeredde olw’ebikolwa by’abanene abamu nga bwe kyalabikira mu kalulu ka 2021. Ku kino Kyagulanyi agamba natti zino zijjidde mu kaseera akatuufu. Ono agamba nti basuubira nti n’amawanga amalala gajja kukola nga Amerika bwe yakoze babayambeko ku lutalo lw’okununula eggwanga n’okunyweza enfuga ya demokulaasi, bannansi bafune eddembe lyabwe. Ku Lwokutaano, Minisita omubeezi ow’ensonga zeebweru, Henry Okello Oryem,  yagambye nti gavumenti mwali terina ky’etidde ku natti zino. “Kyannaku okulaba nti Amerika eriko abantu b’etandise okubonereza mu Uganda nga terina bujulizi, bye baali beebuuza twabyanukula era twabadde tusuubirwa Amerika n’abalala okussa ekitiibwa  mu kye twabagamba.” Minisita Oryem bwe yategeezezza. Minisita Okello alumiriza nti bano baasinzidde ku biwandiikibwa mu mpapula z’amawulire, ebisinde eby’enjawulo, abantu ssekinnoomu n’abeenoonyeza ebyabwe abaagala okuttattana ekifaananyi ky’eggwanga. Ono yagumiza bannayuganda nti ebya natti tebijja kubaggya ku mulamwa gwa kukolera bannayuganda era n’asuubiza nti baakugenda mu maaso okutuukiriza Manifesito gye balina, bannayuganda bafune empeereza ennungi.      	https://gambuuze.ug/2021/04/19/bobi-wine-asanyukidde-ekkoligo-amerika-lyetadde-ku-banene-mu-uganda-2/
health	Abawangaala ne  Mukenenya basiimye Kabaka olw’okulwanyisa ekirwadde	  Masaka – Buddu Abantu ba Kabaka mu Buddu basiimbye Omuteregga olw’okubeera omusaale mu kulwanyisa akawuka ka Mukenenya  mu Uganda ne Africa yonna, ekintu ekiyambye ku mbeera. Abamu ku bano nga balina akawuka ssaako abatalina, okwogera bino basinzidde mu musomo ogw’okubabangula ku bika by’obuwuka obulwaza Mukenenya obuliwo ensangi zino wamu n’okubanjulira alipoota ekwatagana  ku kuvumbula eddagala erinaawonya ssaako n’okutangira Mukenenya ku Maple leaf Hotel esangibwa mu kibuga. Omusomo guno gwetabiddwamu abantu okuva mu biti ebyenjawulo omuli; Bannaddiini, abasawo, Bannamawulire, abakulembeze ku mitendera egyenjawulo, abakulira ebitongole by’obwannakyewa, ssaako n’abo abalina akawuka ka Mukenenya, n’abantu abaze batambulirwako okunoonyereza kuno. Abantu abalina akawuka bategeezezza nti Ssaabasajja Kabaka okuvaayo n’abakubiriza okumira eddagala, okwekebeza, ssaako okubagumya,  ekibayambye okusigala nga balamu era ne bamwagaliza amazaalibwa amalungi. “Tusaba Katonda awangaaze Ssaabasajja Kabaka wa Buganda kubanga atubeereddewo nnyo ffe abantu abalina akawuka ka Mukenenya ng’atuwa obubaka n’ebigambo ebirungi ebutugumya, ebituzzaamu amaanyi kubanga twali twaggwaamu essuubi era singa si ye singa  abamu twafa dda.” Abamu ku bantu abalina akawuka bwe bategeezezza. Mu ngeri y’emu Rev. Fr. Emmanuel Katabazi  nga y’akulira eby’obulamu mu ssaza ly’Eklezia Katolika ery’e Masaka, ategeezezza nti omusomo guno  gubayambye  okubabangula ku bikwatagana n’akawuka ka Mukenenya ebipya bye babadde tebamanyi. Ate ye Dr.  Sheila  Balinda nga kakensa mu kunoonyereza ku kawuka ka Mukenenya  okuva mu kitongole kya Medical Research Council, agambye  nti babadde balina okutegeka omusomo guno okusobola okutegeeza Bannabuddu ebivudde mu kunoonyereza olw’okuba nti beewaddeyo nnyo  mu nteekateeka ey’okulaba ng’olutalo lw’okulwanyisa akawuka kano luggusibwa. Dr Balinda agambye nti mu kunoonyereza okupya okwakatuukibwako, bavumbudde  nti obuwuka bwanjawulo era nga si bwonna obubeera mu mubiri gw’omuntu afunye Siriimu nti, buviirako omulala okulwala Siriimu. Ono asinzidde wano n’agumya bannauganda nti eggwanga Uganda lirina abakugu abakenkuse ennyo mu kuketta n’okutegeera enneeyisa endya ne nneebaka ya kawuka kano nga we batuuse batandise okukataayiza. Ono alabudde abo bonna abatannakafuna obutalyaguzibwa  kyokka beekuume akawuka kano.      	https://gambuuze.ug/2021/04/10/abawangaala-ne-mukenenya-basiimye-kabaka-olwokulwanyisa-ekirwadde/
health	Eyaliko omubaka wa Ppaapa Dr Kasujja asabye bannayuganda obutasaagira mu byabulamu	 Omubaka wa Ppaapa mu Belgium eyawummula, Ssabasumba Dr. Augustine Kasujja, asabye bannayuganda okukomya okusaagira mu nsonga z’ebyobulamu bweba baagala okulaakulana. Ssaabasumba Kasujja bino yabyogeredde Mawogola mu ggombolola ya Ssaabaddu Mateete mu ssaza lye Mawogola ku Mmande bweyabadde atongoza enteekateeka y’okugaba omusaayi. Dr Kasujja asinzidde wano nakubirizza abantu b’Omutanda mu Ssaza lino okwenyigira mu nteekateeka eno kubanga yeyoka ettalimu kusosola mawanga, eddiini wadde ebibiina by’obufuzi . Ono mungeri ey’enjawulo yebazizza Beene olw’okusiima abantu be okwenyigira mu nkola y’okugaba omusaayi wamu nokwenyigira mu by’obulamu nekigendererwa ky’okutaasa obulamu kuba abantu abalamu bebasobola okulaakulana.  Omwami wa Kabaka ow’Essaza Mawogola, Muteesa Muhammad Sserwadda, akkikaatirizza nti kati obujjumbize n’obuweereza tebikyapimirwa ku bigambo, wabula ebikolwa. Ye Ssenkulu wa Kabaka Foundation, Omuk. Edward Kaggwa Ndagala, asiimye Bannamawogola olw’obujjumbize bwe balaze mu kuwaayo omusaayi era nasaba n’abalala okubalabirako. Okugaba Omusaayi mu Ssaza lino kwakumala ennaku ttano era olwa leero kugenda kubeera mu gombolola ya Ssabawaali Mijwala.  Enteekateeka y’okugaba omusaayi mu Masaza yateekebwawo oluvannyuma lwa Beene okulagira abantu be okuwaayo omusaayi kiyambeko okukendeeza ku bbula lyagwo era ewagirwa ebitongole okuli Uganda Blood Transfusion Service, Uganda Red Cross awamu n’ekitongole ki Kabaka Foundation.          	https://gambuuze.ug/2022/11/15/eyaliko-omubaka-wa-ppaapa-dr-kasujja-asabye-bannayuganda-obutasaagira-mu-byabulamu/
sports	Abakungu ba FUFA balambudde ekisaawe omunaazannyirwa amasaza	 Abakungu b’ekibiina ekifuga omupiira mu ggwanga ekya Uganda Football Association awamu n’akakiiko akategesi ak’empaka z’amasaza ez’omwaka guno, balambudde ekisaawe kya FUFA Technical Centre e Njeru, ne bakakasa omutindo gwakyon’obusobozi bw’okukyaza empaka zino. “Enteekateeka ku kisaawe buli kimu kiri bulungi era ekisaawe kyeyongeddeko ku mutindo okusinga bwe kyali omwaka oguwedde. Era buli kimu kikwatagana bulungi nnyo n’enteekateeka yaffe ey’omwaka guno okulaba nti tubeera n’empaka eziri ku mutindo okusingako omwaka oguwedde.”Omuk. Ssejjengo bw’ategeezezza. Okusinziira ku Ssejjengo, baalabye abazannyi, abakungu awamu ne badiifiri we bagenda okusula era ne bakakasa enteekateeka y’omupiira ogunaggulawo empaka zinoogwa nga 20 Novemba nga Gomba, esamba Kyaddondo era Beene y’agenda okugiggulawo. Ono annyonnyodde nti tebagenda kukkiriza bawagizi mu kisaawe olw’ekirwadde kya Corona naye n’akakasa nti enteekateeka y’okugulaga ku ntimbe za TV yaakoleddwako era nga buli kimu kigenda kuba kya mutindo n’abasaba okusigala nga bagumiikiriza. Amyuka atwala omupiira mu FUFA, Decolas Kizza ategeezezza nti tebagenda kutaataaganya ttiimu zibadde zikozesa kisaawe okuli; Busoga United ne SC Villa bajja kusigala nga bazannya kuba enteekateeka ekoleddwa bulungi. Bannantameggwa b’empaka zino ab’omwaka oguwedde aba Gomba baakuzannya Ssingo ate Kyaddondo ekwatagane ne Kabula awamu ne Buluuli mu kibinja kya Masengere. Buddu Mawogola, Busujju, Buweekula ne Butambala bali mu kibinja kya Muganzirwazza. Mu kibinja Bulange; Busiro, Bugerere, Kyaggwe ne Buvumaate Butikkiro mulimu; Bulemeezi, Kkooki, Mawokota ne Ssese.         	https://gambuuze.ug/2021/11/15/abakungu-ba-fufa-balambudde-ekisaawe-omunaazannyirwa-amasaza/
religion	Katikkiro Mayiga akungubagidde Paasita Yiga	  Kawaala Katikkiro Charles Peter Mayiga, ayogedde ku Paasita Augustine Yiga eyakazibwako erya Abizaayo ng’omusajja abadde omukozi ennyo era omumalirivu mu byabadde akola. Katikkiro Mayiga ne mutabani wa Paasita Yiga Okwogera bino Owek. Mayiga, abadde agumya abagoberezi b’ ekkanisa ya Christian Revival Centre e Kawaala wamu n’abooluganda lwa Paasita Yiga leero ku Lwokuna, bwabadde agenzeyo okubakubagiza. “Singa Paasita Yiga yali yenyooma oba singa yali yeekubagiza teyandisobodde kutuuka kwebyo byeyatuukako mu bulamu, bwogerageranya gyeva eyo e Mawogola. Mu ngeri eyo ebyo byeyasobola okukola tugambe ekkanisa eno mwetuli, essomero, ttivi bibeere essomo eri fenna nti bwomalirira osobola okutuuka ku birungi nkumo,” Katikkiro Mayiga bw’agambye Mayiga agambye nti wadde okufa kutuuka ku buli muntu naye tekumanyirika era nga wadde abagoberezi be babadde bakimanyi nti mulwadde naye amawulire g’okufa kwe gabakubye wala. Ono ajjukiza abakungubazi nga Omusumba Yiga bweyali omu ku bantu abavaayo okwanukula omulanga gw’ettofaali mu kaweefube w’okunoonya ssente ez’okuzimba buggwe ku masiro era nasiima abagoberezi b’ekkanisa eno olw’omutima omugabi gwebalaga. Mayiga alabudde abasumba okukomya okwelumbagana kubanga ebigambo by’enzirikiriza buli omu abitaputa bubwe, abasabye bawangane ebitiibwa mwebyo byebakiririzaamu. Kamalabyonna awerekeddwako Minisita w’amawulire Noah Kiyimba era nayanirizibwa Kaggo Agnes Nakibirige Ssempa n’abakulu b’ekkanisa.    	https://gambuuze.ug/2020/10/29/katikkiro-mayiga-akungubagidde-paasita-yiga/
politics	Bobi Wine akukkulumye ku kyekubiira ali mu bitongole by’ebyokwerinda	 Kampala Pulezidenti w’ekibiina kya National Unity Platform (NUP), Omubaka Robert Kyagulanyi Ssentamu amanyiddwa nga Bobi Wine, alaze obutali bumativu ku kyekubiira w’ekitongole by’ebyokwerinda ebisusse okuyigganya ekibiina kye. Omubaka Robert Kyagulanyi Kino kiddiridde amagye ne poliisi okusalako ekitebe ky’ekibiina nebatandika okufuuza buli kasenge ne woofiisi leero ku Lwokusatu. Abakuumaddembe ababadde babagalidde emigemerawala awamu n’obukebe bwa ttiyaggaasi bazibye enguudo zonna ezituuka ku kitebe kino era nebamenya enzigi eziyingira mu woofiisi zino. Okufuuza ekifo kyonna kumalidde ddala essaawa ennungi bbiri.Ssaabawandiisi wa NUP, David Lewis Rubongoya akakasizza nga poliisi bw’ekuuliise n’obukoofiira bwabwe obumyufu, ebipande n’ebintu ebirala bye babadde bagenda okukozesa mu kalulu  n’ebiwandiiko byabwe. Rubongoya annyonnyodde nti bano tebabadde nakiragiro kya kkooti era ng’okuyingira munda mu woofiisi zaabwe enzigi bamenyemenye. Omwogezi wa poliisi Fred Ennanga akakasizza okuzingako ekitebe kino n’alaga nti babadde banonyeyo bukoofiira obumyufu era n’ebyambalo ebifaanana eby’amagye ebibadde ku kitebe kino. “Tunoonya ebifo byonna ebifulumya n’okusaasaanya awamu n’okutunda ebyambalo wamu n’ebintu ebyenjawulo ebifaanana ebyamagye kubanga ge gokka agalina olukkusa okubeera n’ebintu bino.” Onyango bw’agambye. Ku nsonga eno, Bobi Wine annyonnyodde nti abawagizi be abawerako poliisi ebataddeko ebisago n’akiikira ebitongole by’ebyokwerinda ensigo olw’okubeera nekyekubiira. Ate ye akulira ekibiina kya Alliance for National Transformation (ANT), Gen. Mugisha Muntu, alaze ng’ekikolwa kino bwekiri ekibi naye n’ategeeza nti kibadde tekyewuunyisa. Muntu asabye ab’ebyokwerinda okusigalamu ak’obuntu era bakimanye nti buli kye bakola bakikola ku lwa Bannayuganda, si nsonga ani atudde mu woofiisi n’abalabula nti ababawaga akedde konna obuyinza busobola okubava mu ngalo    	https://gambuuze.ug/2020/10/14/bobi-wine-akukkulumye-ku-kyekubiira-ali-mu-bitongole-byebyokwerinda/
sports	Buddu egobye Steven Bogere ku butendesi	 Abaddukanya ttiimu y’essaza lya Buddu banaabidde abadde Omutendesi Steven Bogere mu maaso nga bagamba nti ebintu bibadde tebikyatambula. Bogere okumugoba yabadde yakamala okuwangulwa ttiimu ya Buluuli 2-1 mu kibinja kya Masengere mu kikopo ky’omwaka guno mu mupiira ogwazanyiddwa ku Lwomukaaga. Kati balonze abadde omumyuka we Andy Ssali okudda mu bigere bya Bogere abadde yakamala okuwangulira ttiimu eno ebikopo 2 biramba mu mpaka zino. Buddu eri mu kifo kyakubiri n’obubonero 4 mu kibinja Masengere ekikulembeddwa ttiimu ya Ssingo.     	https://gambuuze.ug/2022/07/19/buddu-egobye-steven-bogere-ku-butendesi/
politics	NRM etandise ku nteekateeka y’okuzza obuganzi mu Buganda ne Busoga	  Ekibiina ki National Resistance Movement (NRM) kituula bufoofofo okulaba nti kiddamu okwegulira obuganzi mu Buganda awamu ne Busoga gyeyakyawangulwa ennyo ekibiina ki National Unity Platform. Ssaabawandiisi wa NRM, Richard Todwong yategeezezza abakulira ekibiina mu Buganda ne Busoga ku Mmande bwebabadde basisinkanye e Nakasero e Kampala. Bano basimbye essira kwebyo byebalowooza nti byebyabaviirako okufiirwa obuwagizi bwebalina mu bitundu bino. “Era tuzze wano okuyiga engeri ekibiina ekisinga obuganzi mu ggwanga gyekisobola okukolaganamu nammwe okusobola okukomyawo obuwagizi bwakyo,” Todwong bwe yagambye. Okusinziira ku Todwong ekitundu kya Buganda kirina ebizibu byakyo gamba nga bannakyalo abangi abeeyuna okujja mu bibuga nga bano bazze basale eddiiro nebadda mu bibiina ebirala. Todwong asabye bannakibiina naddala ababaka okuyambako ekibiina okuyambako okuvuunuka ekizibu kino mwebali. Kinajjukirwa nti ekibiina ki NUP kyefuga Buganda ne Busoga mu kalulu akawedde aka 2021. Ssaabakunzi w’ekibiina ki NRM, Rosemary Nansubuga Sseninde agamba nti omulimu omukulu kwekulaba nga bannakibiina n’abakulembeze bafuba okulaba nti empeereza mu bitundu ebyenjawulo ebeera nnungi. Ye omwogezi w’ekibiina, Emmanuel Dombo Lumala, yannyonnyodde nti bwekuba kuzza buwagizi kirina kukolebwa nga batandikira wansi mu byalo era basaabulule obulimba obubadde butambuzibwa ab’ ebibiina ebirala ku NRM              	https://gambuuze.ug/2022/11/09/nrm-etandise-ku-nteekateeka-yokuzza-obuganzi-mu-buganda-ne-busoga/
health	Abatabula eddagala ly’Ekinnansi basabye Obwakabaka buyambe okukuuma emiti omuva eddagala	    Abasawo abajjanjaba nga bayita mu buwangwa n’okutabula eddagala ly’ekinnaansi abeegattira mu kibiina kya ‘National Council of Traditional Healers and Herbalists Association (NACOTHA), basabye Obwakabaka okubayamba mu nteekateeka yaabweokukuuma n’okutaakiriza omuddo n’emiti egivaamu eddagala lye beeyambisa okujjanjaba abantu. Okusaba kuno bakukoze enkya ya leero ku Mmande bwe babadde basisinkanye Minisita w’Obuwangwa, Obulambuzi n’Embiri mu Bwakabaka, Owek. DavidKyewalabye Male mu Bulange e Mmengo mwe boogeredde ku ngeri gye basobola okutambuza emirimu gyabwe wansi w’okulambikibwa kwa Buganda. Mu nsisinkano eno, Owek. Kyewalabye Male asabye okusitula omutindo gw’omulimu gwabwe ng’eno y’engeri gye basobola okusikiriza abalala okugweyunira wamu n’okuguwa ekitiibwa. “Omuwendo gw’abantu abejjanjabisa obutonde guli waggulu nnyo ku gw’abagenda mu malwaliro ag’ekizungu. Mbasaba mwongere okukola okunoonyereza ku ddagala lye mukola okusobola okusitula omutindo gwalyo, kisobozese abantu abalala okwettanira eddagala lyaffe ery’ekinnansi.” Owek. Kyewalabye bw’agambye. Akola nga Ssentebe w’ekitongole kino, Dr. Alex Victor Biomark Tugume ategeezezza nti Buganda bwe Bwakabaka obusinga obukulu mu Uganda era nga bwe bulina okuba obusaale mu nteekateka y’okukuuma eddagala ly’ekinnansi. Minisita Kyewalabye ayanirizza ekirowoozo kye bamuwadde eky’okukola omukago ne Buganda, era n’abasuubiza okutambulira wamu nabo, okukuuma ebyo bajjajjaffe bye baaleka. Abasawo bano batonedde Minisita Kyewalabye erimu ku ddagala lye bakola omuli eriwonya Ssennyiga Lumiimamawuggwe n’erisenya amannyo. “Obwakabaka bwa Buganda bubadde busaale nnyo mu kutumbula obuwangwa bw’abaddugavu wano mu Uganda, tusuubira nti bwe bulina obusobozi okutuyambako mu kukuuma emiti n’omuddo gwe tweyambisa okuvaamu eddala obutasaanawo.” Dr. Tugume bw’agasseeko. “Mu kiseera kino tulina obuzibu bw’okuvuganyizibwa eddagala eriva mu mawanga g’ebweru naddala ery’Abacayina. Kyewuunyisa nti ekitongole ekivunaanyizibwa ku ddagala mu Uganda kiwa nnyo omukisa eddagala ly’ebweru okusinga eryaffe erya wano.” Dr. Tugume ayongedde okunnyonnyola. Ye Ssaabawandiisi w’ekitongole kino, Dr. Abdul-Karim Musaasizi ategeezezza nti ekitongole kirina enteekateeka y’okutta omukago n’Obwakabaka okusobola okukulaakulanya obuwangwa. Annyonnyodde nti balina obweraliikirivu nti etteeka gavumenti ly’ereeta liyinza okulemesa abantu abawerako okukola eddagala ly’obutonde olw’obukwakkulizo obungi bwe babataddeko. “Tufubye okulaba nti tusitula omutindo gw’eddagala lyaffe era tutandiseewo enkola y’okusoma ne tukuguka mu ddagala. Wabula tuli bennyamivu nti etteeka erireetebwa gavumenti ya wakati ku ddagala ly’obutonde, liyinza okuziyiza bannaffe bangi okukola omulimu guno.” Dr. Musaasizi.      	https://gambuuze.ug/2021/10/25/abatabula-eddagala-lyekinnansi-basabye-obwakabaka-buyambe-okukuuma-emiti-omuva-eddagala/
politics	Joseph Kabuleta asindikiddwa ku alimanda	   Pulezidenti w’ekibiina ki National Economic Empowerment Dialogue (NEED), Joseph Kabuleta asimbiddwa mu kkooti e Nakawa navunaanwa omusango gw’okusiga obukyaayi mu mawanga n’oluvannyuma nasindikibwa ku alimanda mu kkomera e Luzira. Kabuleta nga yavuganyaako ku bwapulezidenti yakwatibwa okuva ku woofiisi z’ekibiina kye ki NEED e Bugolobi naggalirwa mu kaduukulu ka poliisi okutuuka leero ku Lwokusatu lwasimbiddwa mu kkooti abitebye. Ono Omulamuzi amusindise ku alimanda okutuuka Decemba 14 lwanazzibwa mu kkooti avunaanibwe. Kabuleta yakwatibwa ku Mmande ku bigambibwa yali asize obukyaayi mu mawanga n’okwawulayawula mu bantu wabula abamu ku bakola nabo bategeeza nti ono yali awambiddwa buwambibwa okutuusa lwaleeteddwa mu kkooti. Omusango ogumuvunaanwa Oludda oluwaabi lugamba nti nga May 30, 2022 nga ali wamu ne bannakibiina abalala, Kabuleta yakuba olukung’aana lwa bannamawulire mu Kampala nategeeza nti obuweereza obukolebwa e Mbarara bwesigamiziddwa ku mawanga omuli erya Batutsi, Bahima, Bakiga nab’Abanyankole. Singa omusango gunaamusinga Kabuleta ajja kusibwa mu nkomyo okumala emyaka ettaano.       	https://gambuuze.ug/2022/11/30/joseph-kabuleta-asindikiddwa-ku-alimanda/
politics	Akakiiko k’ebyokulonda kongezezzaayo ennaku z’okukebera enkalala	 Omulamuzi Simon Byabakama   Akakiiko akakola ku by’okulonda mu ggwanga kongezezzayo ennnaku z’okukebereramu enkalala z’abalonzi wamu n’okwewandiisa kwa balonzi abapya. Mukiwandiiko eri abamawulire nga kyateereddwako omukono ssentebe w’akakiiko Omulamuzi Simon Byabakama Mugyenyi, Akakiiko kategeezezza nti okwongezaayo kuno okwabadde kukoma nga Ntenvu 17 kwavudde kukusaba kwabo bekikwatako wamu n’omuwendo gw’abantu omungi mu bifo awakebererwa enkalala. Okukebera enkalala kwatandika nga Musenene 12 era nga kwali kwakuggwa nga Ntenvu 11 wabula era akakiiko nekongezaayo okutuusa nga Ntenvu 17. “Akaiiko kaatudde ku makya ga leero nakatunuulira ensonga ezenjawulo ezaaleeteddwa bakikwatako lwaki tulina okwongerayo enteekateeka eno. Muno mwabaddemu embeera y’obudde embi mu bitundu by’eggwanga ebyenjawulo, abantu abangi abaagala okwewandiisa. N’olwekyo akakiiko kasazeewo okwongarayo enteekateeka eno okutuusa nga Ntenvu 23. Oluvanyuma lw’ennaku ezo, tejja kuba kwongezaayo kulala kwonna,” Byabakama bweyategezezza mukiwandiiko. Eggwanga ligenda genda mukulonda kwabonna mu 2021 mwerinaakyusiza abakulembeze ku mitendera gyonna okuva ku pulezidenti okutuukira ddala ku gavumenti ez’ebitundu.     	https://gambuuze.ug/2019/12/16/akakiiko-kebyokulonda-kongezezzaayo-ennaku-zokukebera-enkalala/
religion	Kabaka ayagalizza Abasiraamu Idd ennungi	    Ssaabasajja Kabaka Ronald Muwenda Mutebi II,  ayagalizza Abasiraamu Eid el Fitri ey’essanyu, n’abeebaza n’okusiiba kubanga ekisiibo kino kiraze nti abantu bonna benkanankana mu maaso ga Katonda. Era nga kibadde ekiseera ekya basiraamu okwefumiitiriza ku nsonga z’omwoyo awamu n’obulamu bwabwe obwabulijjo Obubaka bwa Kabaka eri Abasiraamu yabutadde mu kiwandiiko eky’enjawulo ekifulumiziddwa olunaku lwaleero ku Lwokubiri n’agamba nti okusiiba kuyamba abantu okwezza obuggya wamu n’okulongoosa ku nkolagana yaabwe ne bantu bannaabwe. Omutanda era abeebazizza olw’okusabira abakulembeze ab’enjawulo okusobola okuyisa obulungi abantu be bakulembera. Era abasabye okugenda mu maaso n’okwegayirira Katonda  era basabire ebisoomooza eggwanga omuli; endwadde,  obutabanguko mu maka, n’abantu abasibirwa obwereere awatali kuwozesebwa. Omuteregga asabye abasiraamu okusabira abo bonna abeeyagaliza, abeekkusa bokka awamu n’abavulubanira ebitali byabwe. Abasiraamu wonna mu ggwanga basuubira okujaguza  olunaku olumalako ekisiibo kya ‘Ramadhan’ esuubirwa okubaawo olunaku lw’enkya ku Lwokusatu oba Olwokuna singa omwezi gunaabera gulabise.      	https://gambuuze.ug/2021/05/11/kabaka-ayagalizza-abasiraamu-idd-ennungi/
health	Buganda yakuddamu okugema abantu Corona – Katikkiro Mayiga	     Katikkiro Charles Peter Mayiga ategeezezza nti Obwakabaka bwakuddamu okugema abantu Lumiima mawuggwe (Corona) okwekikungo okusobola okutuula ekirwadde kino ku nfeete. Bino Owek. Mayiga abyogeredde mu lukung’aana lwa bannamawulire olutudde mu Bulange ku Lwokubiri okulambulula ku nteekateeka eno. ” Mujje babageme, temutya eddagala teririimu butwa wadde okubagaana okuzaala, okuva ennaku z’omwezi nga 20 – 23 April tugenda kuba tugema wano mu Bulange. Temweyibaala nti abalwadde bakendedde naye tekitegeeza nti obulwadde bwaggwayo,” Owek. Mayiga bw’alambuludde. “Lumiimamawuggwe bulwadde bwa bulabe era buli muntu ali wano yamukosa nga abamu bafiirwa ababwe, abalala balwadde, abamu tebanabakutereera bulungi” Kamalabyonna Mayiga bw’agasseeko. Katikkiro Mayiga agamba nti abantu bwebatabeera balamu tewali kyebasobola kukola era n’enteekateeka zonna ez’oku bakulaakulanya zigwa butaka. Owek. Mayiga annyonnyodde nti abantu basaanye okukomya okutya nti eddagala lino lirimu obutwa ate abalala nga balowooza nti lisobola okubagaana okuzaala nabasaba okutwala eky’okulabirako kya Ssaabasajja Kabaka eyagemebwa ng’ensi yonna eraba. Ono asabye okusigala ku biragiro by’ abasawo okutuusa lwebalirangirira ekisembayo ku kirwadde kino ekitadde ensi yonna ku bunkenke. Ye Minisita w’ebyobulamu n’embeera z’abantu b’ Omutanda, Owek. Dr. Prosperous Nankindu ategeezezza nti ku mulundi ogwasooka mu Novemba 6-7 bagema abantu abaali bakunukkiriza mu 8000 nga bakolagana ne KCCA eyawaayo abasawo abakugu. Owek. Nankindu annyonnyodde nti okugema tekubeera kwa Baganda bokka naye abantu ba Kabaka bonna kuba ekirwadde kino tekisosola. Ono asabye abantu abatanagemebwa mulundi gwakubiri okuginona kuba kisobola okumubeerera obuzibu okulwanyisa COVID-19 era nabo abatuuse emyaka egigemebwa ekirwadde kino nabo okukozesa omukisa guno. Enteekateeka y’omulundi guno ewagiddwa ab’ekitongole kya Kampala Capital City Authority n’ekitongole ki FHI360.      	https://gambuuze.ug/2022/04/12/11963/
sports	Beene aggaddewo empaka z’amasaza 2021, Buddu ye Nnantameggwa	   Essaza lya Kabaka ery’e Buddu lisitukidde mu kikopo ky’omwaka 2021 eky’omupiira gwa Masaza nga bano ekyafaayo kino baakikoledde mu maaso ga Ssaabasajja Kabaka Ronald Muwenda Mutebi II bwe yalabiseeko okuggalawo empaka zino. Bano okuwangula baazannye ne Buweekula ne bagiwangula ggoolo 2-0 mu kisaawe ekyabadde kikubyeko obugule ku St. Marys’s Stadium Kitende ekiri mu disitulikiti y’e Wakiso mu ssaza ly’e Busiro. Buddu omupiira yaguwangulidde mu kitundu kyakubiri oluvannyuma lw’okumalako ekitundu ekisooka nga tewali alengedde katimba ka munne. Ggoolo yasoose yateebeddwa omuzannyi Marvin Kavuma ne Bruno Bunyaga era zino ze zawadde Buddu obuwanguzi wadde Buweekula nayo engabo yabadde egirumizza mannyo. “Tusabye bulungi era nneebaza bannange olw’okukola obulungi wadde tumalirizza obuwanguzi bugenze naye twasamba bulungi okuviira ddala mu bibinja okutuuka ku ssaawa ya leero.” Kapiteeni wa Buweekula, Shafic Kakande bwe yategeezezza.  Buddu yaweereddwa obukadde bwa ssiringi 12, ekikopo awamu n’emidaali gya zzaabu ate Buweekula n’efuna obukadde 9 n’emidaala gya Ffeeza. Obwedda bano battunka nga Nnyinimu Ssaabasajja Kabaka Ronald Muwenda Mutebi II abeegese amaaso. Waasooseewo omupiira ogw’okulondako essaza erikutte ekyokusatu mu mpaka z’omwaka guno era wano Bulemeezi yasobodde okuwangula Mawokota ggoolo 1-0 eyateebeddwaGabriel Eragu.  Abaafunye ebirabo Omukwasi wa ggoolo ya Buddu, Micheal Lutaaya ye musambi eyasinze banne mu mpaka z’omwaka 2021. Omusambi wa Buweekula, Isaac Musiima,yawangudde ekya omuteebi eyasinze ggoolo enyingi ne ggoolo 6. Akulira akakiiko akateekateeka empaka zino, Omuk. Sulaiman Ssejjengo ategeezezza nti batandikiddewo okwetegekera empaka eziddako eza 2022 kuba ekirwadde kya COVID-19 kyali kyacankalanya ebintu. Ate ye Minisita w’ebyemizannyo mu Buganda, Owek. Henry Ssekabembe Kiberu yeebazizza abo bonna abaasobodde okuyamba empaka zino okutambula obulungi.      	https://gambuuze.ug/2022/03/06/beene-aggaddewo-empaka-zamasaza-2021-buddu-ye-nnantameggwa/
politics	Ebikolwa bya kiwambabantu bigenda kuleetera abantu okwekyawa  –  Owek. Waggwa Nsibirwa	  Omumyuka Asooka owa Katikkiro, Owek. Robert Waggwa Nsibirwa alabudde gavumenti ku bikolwa by’okuwamba abantu ebyeyongera buli lukya nti bino bisobola okuleetera bannansi okwekyaawa n’okwetamwa embeera nebakola ebitajja. Bino omumyuka owokubiri owa Katikkiro era Omuwanika wa Buganda Owek. Robert Waggwa Nsibirwa abyogeredde ku mukolo gw’okutikkula Oluwalo lwa bukadde 17 okuva ewa Loodimmeeya Erias Lukwago ne Bannalwengo ku Lwokuna e Bulange Mengo. “Bwetunagenda bwetutyo abantu bagenda kwekyawa, bagenda kwetamwa, nkubiriza gavumenti ebeere ya buvunaanyizibwa abantu bakole emirimu gyabwe. Bwebaba balina gwebeetaaga, banoonyereze nga balina obujulizi olwo babasimbe mu mbuga z’ amateeka gubasinge olwo balyoke basibwe,” Owek. Nsibirwa bw’agambye. Owek. Wagwa asabye ensonga eno etunulwemu ku mitendera gyonna nasaba ababaka okuli Allan Ssewanyana ne Muhammad Ssegiriinya baweebweko obujulizi waveeyo ensonga y’okwekwasa ensonga ezitaliimu. Ono ategeezezza nti wadde abantu beelondera abakulembeze babwe naye gavumenti erina embeera y’okuyingirira emirimu gy’abantu bano ekintu ekitali kirungi nasaba gavumenti ebawe ebikolwa n’obuyambi okusobola okutuukiriza obuvunaanyizibwa bwabwe.  Owek. Nsibirwa agambye nti Obwakabaka bukkiririza nnyo mu bukulembeze n’enfuga ey’amateeka era buwakanya nnyo abamenya amateeka era singa omuntu abeera agamenye aba alina okukwatibwa navunaanibwa mu mateeka. Minisita Omubeezi owa gavumenti ez’ebitundu, Joseph Kawuki asabye abakulu mu KCCA okufuba okulaba nti basoosowaza ensonga za Buganda basobole okuggyayo omugabo gwaayo. Omuloodi Erias Lukwago ategeezezza nti ng’ekitongole KCCA bali mu kattu olw’ amaka g’obwapulezidenti okuyingirira buli nsonga y’ekibuga Kampala nga kati batuuse nemu butale.  Abakulembeze ba KCCA basoose mu kafubo akatakkiriziddwamu bannamawulire era oluvannyuma Erias Lukwago annyonnyodde bakyalwana okulaba ngebintu by’Obwakabaka ebiri mu mikono gya KCCA bizzibwa. Ono era yeeyamye kulwa banne okwekolamu omulimu ku kulongoosa akayanja ka Kabaka. Bano baleese Oluwalo olusobye mu bukadde 16 okuva mu ggombolola ya Mutuba IV Masekati Kyaddondo mu Kampala ne Mutuba VII Lwengo okuva mu ssaza Buddu mu disitulikiti ye Lwengo.      	https://gambuuze.ug/2022/12/08/ebikolwa-bya-kiwambabantu-bigenda-kuleetera-abantu-okwekyawa-owek-waggwa-nsibirwa/
religion	Enteekateeka z’olunaku lw’abajulizi zifulumye, Masaka yeetegeka	  Enteekateeka z’okujjukira olunaku lw’abajulizi zifulumye era nga Masaka yeddiziddwa omukisa okuddamu okutegeka okulamaga kw’omulundi guno oluvannyuma lw’emikolo gino obutabeerayo omwaka oguwedde olwa Ssennyiga Corona. Kino kyabikkuddwa Omusumba w’essaza ly’Eklezia erya Masaka mu lukung’aana lwa bannamawulire lwe yatuuzizza e Kitovu, n’asaba abakkiriza okusabira ewaka ku ttivvi n’emitimbagano okusobola okwewala omujjuzo oguyinza okuvaako ekirwadde kya Corona okweyongera. Mu mwaka gwa 2020, essaza ly’e Masaka lye lyali eryokutegeka emikolo gino era nga kaweefube w’okukung’aanya ensimbi zino yali atandikiddwako. Okulamaga kuno okunaabeerawo nga 3 June omwaka guno okutandika ssaawa ssatu ez’okumakya, abateesiteesi balambuludde ku nteekateeka nga bw’eneebeera ng’abantu wajja kukkirizibwayo bayite bokka. Okusinziira ku musumba Jjumba, abalamazi abava ebweru w’eggwanga n’abo abalamaza ebigere okuva wano mu ggwanga, nabo sibaakukkirizibwa. Omusumba Jjumba alambuludde nti omulundi guno bajja kusinga okusabira emirembe mu ggwanga, okunyweza abakristu wamu n’okuwegayirira ensi esobola okuzuula eddagala lya Ssennyiga Corona. Ku ky’abalamazi ababadde bafuna amazzi g’omukisa e Namugongo, Omusumba abasabye bafune amazzi bagatwalire abasasorodooti baabwe, bagawe omukisa eyo mu bigo byabwe kuba ku lunaku lwennyini abantu tebajja kukkirizibwa kunona mazzi gano. Omuwanika w’enteekateeka eno, Rev. Fr. Anselm Edward Ssemwogerere, yategeezezza nti ku mulundi guno beetaaga obukadde bw’ensimbi 250 okutegeka okulamaga kuno nga ku zino balinako obukadde 151 zokka. Asabye abantu okudduukirira omulimu guno. Kino kitegeeza nti beetagayo obukadde 99 wabula era okwawukanako n’okusolooza ssente okubadde kujja kubeerawo ng’abantu basonda mu kikungo, zino ezibulayo bakunze ebitongole okubakwasizaako. Eyakulembeddemu enteekateeka eno, Fr.George William Lubega, yannyonnyodde nti enkola eno abaviiriddeko okusubwa ebintu bingi omuli n’okutongoza olunaku lw’okulamaga olw’abaana abato nga be baali bagenda okukitandika nga n’amasaza amalala gaali gaakulabira okwo.      	https://gambuuze.ug/2021/05/25/9063/
politics	Omusango gwa Ssegiriinya ne Kidandala gwongezeddwayo, Ssegiriinya talabiseeko	 Okuwulira omusango oguvunaanibwa omubaka wa Kawempe North mu Palamenti eyawangula akalulu ka 2021, Muhammad Ssegiriinya mwatunkira n’eyali omumyuka wa Loodimmmeeya Sulaiman Kidandala gwongezeddwayo okutuuka nga September 2, 2021 oluvannyuma lwa Ssegiriinya obutalabikako mu kkooti. Bw’abadde alabiseeko mu maaso g’omulamuzi wa kkooti enkulu, Henrietta Wolayo, munnamateeka w’akakiiko k’ebyokulonda Edwin Tabaro ategeezezza nti waliwo obwetaavu okusooka okukakasa oba Omubaka Ssegiriinya yaweebwa ebbaluwa eraga nti bamuguddeko omusango nga amateeka bwegalagira. Mu kwanukula, munnamateeka wa Kidandala, Kenneth Paul Kakande ategeezezza kkooti nga bwebagezaako enfunda eziwera okuwa Ssegiriinya ebbaluwa zino wabula nazigaana era nebakozesa amakubo kkooti geyali ebawadde. “Twagenda mu kkomera e Kitalya okumuwa ebbaluwa zino naye nazigaana, netugezaako okuziwa OC w’e Kitalya naye nagaana okuzikkiriza era kino bwakitadde mu bujulizi n’ebirayiro byetuwadde kkooti,” Kakande bw’ ategeezezza. Kakande annyonnyodde nti kkopi endala bagiteeka ku ‘Notice Board’ ya kkooti nga bwebalagira kkooti. Wano Omulamuzi omusango agwongeddeyo okutuuka ku Lwokuna 2, September 2021. Ssegiriinya yatwalibwa mu kkooti Kidandala nga ayagala okulondebwa kwe kusazibwemu kuba empapula zeyasinzirako okuwandiisibwa zaali njingirire. Kidandala era agamba nti okuwandiisibwa kwa Ssegiriinya tekwaliko mannya n’emikono gy’abalonzi 10 mu Kawempe North nga amateeka agafuga okulondebwa kw’ ababaka bwegagamba.      	https://gambuuze.ug/2021/08/19/omusango-gwa-ssegiriinya-ne-kidandala-gwongezeddwayo-ssegiriinya-talabiseeko/
business	Museveni akirizza boda boda okukola okusukka ssaawa munaana	   Omukulembeze w’eggwanga Yoweri Kaguta Museveni akawungeezi kaleero akirizza abavuzi ba boda boda okugenda mu maaso n’emirimu gyabwe okusukka essaawa omunaana.  Bwabadde ayogerako eri eggwanga mu maka g’obwapulezidenti e Nakasero, Museveni agambye nti akakiiko akakulirwa Ssaabaminisita Livingstone Ruhakana Rugunda kaamuwadde alipoota nti tekirina buzibu kukola okusukka ssaawa munaana.  Kyokka ono yagambye nit bano balina okukoma okukola ku ssaawa kkumi neemu ez’olweggulo.  Museveni yagambye baali bagambye aba boda boda n’obugaali obutasukka ssaawa munaana kubanga abakozi b’ebikolobero baali batanidisse okuzeeyambisa.  Kyokka era Museveni yakozesezza okwogerakwe kuno n’agamba nti akakiiko ka Rugunda kagenda kwetegereza okulaba oba kisoaboka emmottok enneetissi z’emigugu okutambuliramu dereeva yekka.  Ygaambye nti newankubadde baali bakirizza abantu basatu, bangi bamugambye nti omu amala kubanga abangi kyangu okusaasaanya obulwadde. Mu birala, Museveni yalabudde abantu bonna abaagala okukweka emmere basobole okulinyissa emiwendo n’agamba nti wakugitumya okuva ebweru w’eggwanga. “Kasita mpulira akantu konna nti mugezaako kukulira emmere ng’enderawo wabweru; essente n’enziwa abagwira kubanga kirabika temwagaliza baganda bammwe kalungi,” Museveni bweyagambye.  Ono era yakkirizza abakazi be’mbuto okutwalibwa mu malwaliro mu motoka ez’obwannanyini newankubadde tebafunye lusa lwa RDC.  ”Omukazi ali olubuto alabika okujjako ng’oli atadde bulangiti mu lubuto kubanga bannayuganda sibangu,” Museveni bweyagambye.     	https://gambuuze.ug/2020/04/19/museveni-akirizza-boda-boda-okukola-okusukka-ssaawa-munaana/
politics	Omulangira Nakibinge asabye Pulezidenti Museveni ayimbule abakwate	   Kampala Jjajja w’Obuyisiraamu, Omulangira Kassim Nakibinge, asabye Pulezidenti Museveni okuyimbula abaakwatibwa mu nsonga y’ebyobufuzi ng’akabonero akalaga obwetegefu okukolagana n’abo bwe baali bavuganya. Omulangira Nakibinge, bino yabyogeredde  mu makaage e Kibuli ng’agabula abakulembeze ab’enjawulo ku kijjulo kya Eid- al -fitr n’abasaba okufaayo ennyo ku mbeera z’abantu. “Nsaba gavumenti eyimbule abo bonna abakyali mu buwambe. Y’engeri yokka gye tusobola okugenda mu maaso. Kino nkyogedde enfunda eziwera nti tosobola kukaka muntu yenna kwagala by’oyagala oba okukyawa by’okyawa. Tusonyiwagane era tukkirize abakwate okudda eri famire zaabwe ng’akabonero ak’okugatta bannayuganda.” Omulangira Kakungulu bwe yagambye. Omulangira Nakibinge yalabudde eggye lya UPDF ku muze gw’okukuba bannamawulire mu ggwanga n’abasaba kino kikome mu bwangu era abakikola bavunaanibwe. Kakungulu era yasabye abakulembeze abaggya okwerabira enjawukana z’obululu naye beegatte bakole ku nsonga eziruma bannayuganda, basobole okukulaakulana. “Eby’akalulu tubiteeke emabega tutunuulire ebyo ebitugatta nga bannansi. Akalulu kaava kudda naye tufeeyo ku ebyo ebinaatuyamba okufunira abantu baffe eky’okulya.” Omulangira Nakibinge bwe yasabye. Omulangira Nakibinge yasabye abakulembeze okubeera abenkanya eri abantu bonna si nsonga baabalonda oba nedda. Omukolo guno gwetabiddwako abakungu ab’enjawulo omwabadde omumyuka asooka owa Katikkiro, Twaha Kaawaase Kigongo,  Jjajja Muteesaasira,  Omuloodi Erias Lukwago awamu n’abalala.      	https://gambuuze.ug/2021/05/14/omulangira-nakibinge-asabye-pulezidenti-museveni-ayimbule-abakwate/
politics	Akakiiko k’ebyokulonda kagumizza Kyagulanyi ku by’okwerinda bye	  Kyambogo Ssentebe w’akakiiko k’ebyokulonda, Omulamuzi Simon Byabakama, agumiza munnakibiina kya National Unity Platform, Robert Kyagulanyi Ssentamu (Bobi Wine), ng’akakiiko bwe kagenda okumukuuma asobole bulungi okunoonya akalulu ka 2021. Kyagulanyi Ssentamu ne mukyala we nga batuuka okwewandiisa Bino Byabakama abyogedde akwasa Kyagulanyi ne ttiimu ye, ttiimu y’abapoliisi egenda okukola ku by’okwerinda bye wamu n’omukwasa emmotoka gy’agenda okukozesa mu kalulu. “Ebyokwerinda bye tukuwa byakulaba nga bikukuuma so si kutiisatiisa era tugenda kuteeka abapoliisi bana mu maka go kubanga weesimbyewo era buvunaanyizibwa bwaffe okulaba ng’okuumibwa.”/Byabakama bw’agambye. Wabula Kyagulanyi alaze obutali bumativu bw’ategeezzza nti ebitongole by’ebyokwerinda byakufuba okulaba nga bimulemesa okunoonya akalulu. Ono Byabakama amukakasizza ng’akakiiko k’ebyokulonda bwe kalina omulimu gw’okulaba ng’abeesimbyewo bonna bakuumibwa butiribiri. Kyagulanyi aloopedde Byabakama ku nneeyisa y’abapoliisi abazze bakuba abantu be wamu n’okubagobaganya abawagizi ababadde bamulinze ku makubo okumuwubirako. Ono acoomedde poliisi olw’okulaga kyekubiira olw’okuleka abawagizi ba Museveni nebeetaayiza ku nguudo za Kampala ku Mmande wamu n”okuyisa ebivvulu. Bobi Wine asabye ab’akakiiko k’ebyokulonda okumanya nti Uganda ebatunuulidde era bafube okulaba nga wabaawo obwenkanya mu kalulu ka bonna 2021. Oluvannyuma Kyagulanyi ayogeddeko eri bannamawulire n’abalaga ebimu ku bintu ebikulu by’atandikirako okukola singa anaaba awangudde akalulu kano.    	https://gambuuze.ug/2020/11/03/akakiiko-kebyokulonda-kagumizza-kyagulanyi-ku-byokwerinda-bye/
health	Ssaabaminisita wa Bungereza senyiga wa kolona amuyodde	 Ssaabaminisita wa Bungereza Boris Johnson  Ssaabaminisita w’eggwanga lya Bungereza Boris Johnson olwaleero ategeezezza ensi nti naye senyiga omukambwe owa Coronavirus amanyiddwa ennyo nga COVID-19 naye yabadde amuyodde.  Olwaleero, Johnson agambye nti eggulo yabadde ayokerera wamu n’okuba ne senyiga ekyareetedde omusawo we okumulagira yeekebeze.  Wabula ebyavudde mu kwekeebeza byalaze nti on yabadde ayooloddwa.  “Yadde nfunye ekirwadde kino, ngenda genda mumaaso nga nkulira gavumenti mu kaweefube w’okulwanyisa Coronavirus,” Johnson bweyagmbye. Ono wakubeera mu maka gw’obwa Ssabaminita ku 10 Downing Street mu kibuga ekikulu London nga ajjanjjabwa era singa kino kigaana, minisita avunanyizibwa ku nsonga z’amawanga amalala Dominic Raab, etteeka gwerikkiriza okuddira Jonson mu bigere.  Johnson si ye munene mu ggwanga lya Bungereza yekka asoose okuzuulibwa n’akawuka kano.  Ku ntandikwa ya wiiki eno, amawulire gaategeeza nti omulangira alindiridde okutwala entebe ya Bungereza, Charles naye alina kolona.  Ono naye abeera waka wajjamjjabibwa.     	https://gambuuze.ug/2020/03/27/ssaabaminisita-wa-bungereza-senyiga-wa-kolona-amuyodde/
business	Bikaaye  : Abekalakaasa  67 e Jinja basindikiddwa ku alimanda	Omulamuzi omukulu owa kkooti esookerwako e Jinja, Jude Okumu Muwone asindise abantu abawera 67 abakwatibwa nga beekalakaasa e Jinja okuwakanya ebbeeyi y’ebintu ku alimanda e Kirinya nga abalanga okwekalaasa mu ngeri emenya amateeka. Bano ku alimanda batwaliddwayo ku Mmande nga bano bebamu ku bantyu abeetaba mu kwekalakaasa okwali e Bugembe, Mafubira ne Namulesa. Kati bano bakudda mu kkooti nga August, 9, 2022. Abeekalakaasi bano baali balaga obutali bumativu ku gavumenti gyebagamba nti terina kintu kyonna kyekozeewo nga emiwendo gy’ebintu gyongera okupaala. Wabula okwekalakaasa kuno kwavaamu obuvuyo era abamu ku bakwetabamu babuukawo n’ebisago, poliisi bweyali egezaako okubagumbulula. Oluvannyuma lw’obunkenke kati ebintu bitandise okudda mu nteeko mu bitundu bye Bugembe, Kikalamoja, Namulesa ne Mafubira era abamu ku basuubuzi batandise okudda ku mirimu. Kigambibwa nti okwekalakaasa kuno kwava ku bubaka obwenjawulo obwayitira ku mitimbagano nga busaba bannansi obutakola nga akabonero akalaga obutali bumativu ku bbeeyi y’ebintu.       	https://gambuuze.ug/2022/07/27/ebyenfuna-bikaaye-abekalakaasa-67-e-jinja-basindikiddwa-ku-alimanda/
politics	“Ekya aboopozisoni okuzira entuula za Palamenti tekijja kukosa ntambula ya mirimu”	  Minisita w’ebyamawulire n’okulung’amya eggwanga, Dr. Chris Baryomunsi ategeezezza nga eky’ababaka ku ludda oluvuganya okwekandagga ne bafuluma Palamenti nti, tekirina ngeri yonna gye kigenda kutataaganyaamu mirimu gya Palamenti. Okusinziira ku Baryomunsi, ababaka ba NRM bangi, ekimala okuweza omuwendo gw’essalira ogukkirizibwa Palamenti okugenda mu maaso. Kino kiddiridde ababaka ba Opozisoni okulangirira ku Lwokusatu nga bwe batagenda kuddamu kulinnya kigere mu Palamenti okutuusa nga bannaabwe okuli; Allan Ssewanyana ne Muhammad Ssegirinya, bayimbuddwa mu bwenkanya. Ssewanyana ne Ssegirinya bavunaanwa emisango egyekuusa ku ttemu ly’ebijambiya e Masaka awamu n’obutujju era babadde bakaddamu okukwatibwa oluvannyuma lw’okuyimbulwa ku kakalu ka kkooti. “Aba Opozisoni basobola okwekandaggane bafuluma naye tekisobola kulemesa Palamenti kugenda mu maaso. Batono nnyo mu Palamenti era ne we batali tubadde tutuula.” Baryomunsi bw’ategeezezza bannamawulire. Ono annyonnyodde nti nga gavumenti baakugenda mu maaso n’okukola emirimu gyabwe mu Palamenti okutuusa ng’aba Opozisoni beenyudde ne bakomawo. Baryomunsi agamba nti aba Opozisoni okwekandagga kyabadde tekyetaagisa kuba ababakabano bajja kuyimbulwa mu kaseera akatuufu kuba okunoonyereza ku misango gyabwe kugenda mu maaso. Abakulembeze ab’enjawulo naddala ku ludda oluvuganya batenderezzaekikolwa kya Opozisoni kino eky’okufuluma. Omuloodi wa Kampala era munnamateeka w’ababaka bano, Erias Lukwago yalaze nti kyabadde kigwanidde era baakikoze mu mirembe kuba baabadde balaga obutali bumativu ku ngeri ensonga eno gy’ekwatiddwamu.      	https://gambuuze.ug/2021/10/01/ekya-aboopozisoni-okuzira-entuula-za-palamenti-tekijja-kukosa-ntambula-ya-mirimu/
politics	Ttiyaggaasi anyoose nga bagumbulula Barbie Kyagulanyi n’aba NUP	  Poliisi ekubye ttiyaggaasi n’amasasi okugumbulula Omukyala wa Robert Kyagulanyi Ssentamu, Barbie Kyagulanyi ne bannakibiina kya National Unity Platform (NUP) e Nakaseke gye babadde batutte obuyambi eri abawala abazaala nga bakyali bato. Bannakibiina kya NUP nga bakulembeddwamu Barbie Kyagulanyi, bakedde kwolekera ddwaliro lya Kikamulo Health Centre III e Nakaseke okuwaayo obuyambi nga bayitira mu kibiina kye ekya Caring Hearts Uganda nga poliisi tennabasalako. Ono ne banne babadde batwalidde abawala bano ebintu ebyenjawulo okuli; Mama kits, amasuuka, ebisabika ebyeyambisibwa mu nsonga awamu ne mmere nga bino byonna poliisi ebiwambye. Ababaka ababadde bawerekedde ku Barbie Kyagulanyi okuli; Kirumira Hassan (Katikamu South) ne Ssekabira Denis (Katikamu North), nabo balozezza ku bukambwe bwa poliisi. Kyagulanyi ategeezezza bannamawulire nga bw’atamanyi bukambwe we buvudde balyoke babakubemu ttiyaggaasi kuba tebalina tteeka lyonna lye bamenye. “Ekisinze okunnuma nti mu be bakubye ttiyaggaasi mulimu bamaama awamu n’abaana abato ddala. Uganda ya bannayuganda so si babyakwerinda kuba nabo tebali bulungi.” Kyagulanyi bw’agambye. Poliisi ebadde tennavaayo kutangaaza ku nsonga eno n’ensonga eyavuddeko okukuba ttiyagaasi mu bamaama abalina n’abaana abato be basitudde.      	https://gambuuze.ug/2021/08/26/ttiyaggaasi-anyoose-nga-bagumbulula-barbie-kyagulanyi-naba-nup/
health	Minisita Musenero bamutaddeko akakiiko kamunoonyerezeeko	 Palamaenti etaddewo akakiikko ak’enjawulo okunoonyereza ku Minsita wa Ssaayansi ne Tekinologiya kanoonyereze ku Minisita Monica Musenero ku ngeri gavumenti gy’ezze emuwaamu ensimbi ez’okukola eddagala erigema Ssennyiga Corona mu bukyamu so nga tewali kyamaanyi kyakoleddwa. Kinajjukirwa nti okuva Ssennyiga corona lwe yalumba eggwanga,omukulembeze w’eggwanga azze ajuliza bannassaayansi ba kuno nga bwe bagenda okutandika okukola eddagala erigema Ssennyiga Corona n’ebirwadde ebirala, Uganda ekomye okulindanga abazungu. Ensimbi Pulezidenti Museveni yaziyisa mu kitongole kya ‘Presidential Initiative on Science and Innovation’ ekikulirwa Dr. Musenero era nga kiteereddwamu ensimbi ezisoba mu buwumbi 30 era nga gye buvuddeko bayongerwa obuwumbi 50 kyokka tewali kyamaanyi kye baali bakoze. Omubaka wa Ntungamo yategeezezza Palamenti nti wadde abakulu abakulirwa Dr. Musenero bafunye ssente z’omuwi w’omusolo eziwera, naye kirabika balya ndye kuba eggwanga teririna kye lyali lirabye. Musinguzi yannyonnyodde Palamenti nti Ssaababalirizi w’ebitabo bya gavumenti yatuuka n’okusaba Dr. Musenero ne ttiimu ye ensaasaanya ya ssente zino, naye tebaagimuwa kyokka nga bw’otunuulira n’obuyigirize bw’omuntu eyakwasibwa okukulemberamu omulimu guno, bwa munguuba. Embeera eno yawalirizza omumyuka wa Sipiika abadde mu mitambo gy’olukiiko luno okussaawo akakiiko ak’enjawulo okunoonyereza ku Dr. Musenero okulaba w’atuuse ku nteekateeka eno. Ababaka okuli; owa Bukoto Central, Richard Ssebamala n’owa Mawogola South, Gorreth Namugga baategeezezza nti enteekateeka nga zino zizze ziteekebwawo Pulezidenti Museveni naye ne zimaliriza nga zikoze kimu kya kulya ssente za bannayuganda nga tewali kikoleddwa.            	https://gambuuze.ug/2021/11/10/minisita-musenero-bamutaddeko-akakiiko-kamunoonyerezeeko/
health	COVID-19: Museveni Wakuddamu Okw’ogerako Eri Eggwanga	 Pulezidenti Yoweri Museveni Kaguta  Ng’ekirwadde kya senyiga amanyiddwa nga COVID-19 kikyeyongera okweriisa enkuuli, Omukulembeze w’eggwanga Yoweri Kaguta Museveni wakuddamu okw’ogerako eri eggwanga olwaleero.  Okusinziira ku Don Wanyama, omwogezi wa pulezidneti, Museveni wakw’ogerako eri eggwanga ku ssaawa bbiri ez’ekiro.  Guno gugenda kuba mulundi gwakutaano nga Museveni ayogerako eri eggwanga mu bbanga lya ssabbiiti bbiri.  Olwaleero minisitule evunanyizibwa ku by’obulamu erangiridde nti abantu abalala bataano bebaazuuliddwa nti bebalina ekirwadde kino ekyakatta abantu abagenda mu mitwalo ebiri munsi yonna.     	https://gambuuze.ug/2020/03/25/covid-19-museveni-wakuddamu-okwogerako-eri-eggwanga/
health	Aba UNAIDS basiimye obubaka bwa Ssaabasajja Kabaka bweyawadde mu kukuza olunaku lwa Bulungibwansi.	 UNAIDS esanyukidde obubaka bwa Kabaka bweyawadde mu kukuza olunaku lwa Bulungibwansi ne Gavumenti ez’ebitundu Oweek. Dr Prosperous Nankindu  Minisita wa Kabaka ow’Ebyobulamu nga ali Sarah Nakku ne Angela Kateemu Nuwahereza okuva mu UNAIDS. Abakungu b’ekibiina ky’amawanga amagatte ekya UNAIDS basisinkanye Minisita w’enkulaakulana y’abantu era avunaanyizibwa ku by’obulamu, Dr. Prosperous Nankindu Kavuma, abatuusize okusiima kwabwe eri Ssaabasajja Kabaka olw’obubaka obukwata ku bulwadde bwa mukenenya bweyawadde ku mukolo gw’okukuza olunaku lwa Bulungibwansi ne Gavumenti ez’ebitundu e Masuliita. Sarah Nakku, Community mobilization and networking advisor, ne Angela Kateemu Nuwahereza, Communications and Coordination Officer, bebazze okwebaza kulwa UNAIDS.Mu bubaka bwe, Ssaabasajja yagambye nti,“Nga bwetubategeeza bulijjo, tetujja kuzimba Buganda nga tetuli balamu, n’olwekyo twongera okubakubiriza okwekuuma, okwekebeza n’okwejjanjaba obulwadde bwa siriimu n’endwadde endala.Mu mwaka 2017 omuwendo gw’abantu abaakwatibwa siriimu gwali gusse okuva ku bantu 90% okutuuka ku bantu 42%, okusinziira ku miwendo egyo, tulina essuubi nti omuwendo gweyongedde okukka. Ago amawulire ga ssanyu era gatuwa essuubi nti olutalo siriimu tujja kuluwangula. Twebaza minisitule y’obwakabaka ey’ebyobulamu, ne radio yaffe CBS, olw’omulimu omunene gwebakoze, okukubiriza abasajja okugenda okwekebeza siriimu.AIDS Information Center, ekitongole ekikungaanya amawulire gonna agakwata ku nsasaana ya siriimu, balaze mu byebazudde mu bbanga ery’emyezi ebiri egiwedde, nti mu Wakiso ne Kampala, abasajja basinze abakyala okwekebeza, nga abaami 60% ate abakyala 40%, songa emabegako kibadde, abakyala 70% ate abaami 30%. Kino kikulu nnyo ddala kubanga ekizibu ekikulu ennyo mu kulwanyisa obulwadde buno, kibadde nti abaami babadde n’okutya kuyitirivu okwekebeza. Twongera okubiriza abasajja n’abalenzi okutwala ensonga y’okwekebezanga nga nkulu, ssi siriimu yekka naye n’endwadde endala zonna”.   Mu 2017 ekitongole kya UNAIDS kyalonda Ssaabasajja Kabaka okubeera emunyeenye mu kulwanyisa obulwadde bwa siriimu mu buvanjuba bwa Africa, nga kino akikola mu kukubiriza abantu okwewala obulwadde bwa mukenenya, okwekebeza, okwekuuma, naabo ababulina bagende bafune obujjanjabi.   	https://gambuuze.ug/2019/10/10/aba-unaids-basiimye-obubaka-bwa-ssaabasajja-kabaka-bweyawadde-mu-kukuza-olunaku-lwa-bulungibwansi/
politics	UPDF yeegaanye eby’okusibira aba NUP mu nkambi z’amagye	  Kampala Eggye ly’eggwanga erya Uganda People’s Defence Forces (UPDF), liwakanyizza ebyogerwa Pulezidenti wa National Unity Platform (NUP), Robert Kyagulanyi Ssentamu (Bobi Wine), nti abamu ku bannakibiina abaakwatiddwa e Masaka, bakuumirwa mu nkambi y’amagye. Abamu ku bammemba ba NUP nga batwalibwa ab’ebyokwerinda UPDF esabye Kyagulanyi agoberere amakubo amatuufu mu mateeka amanye ekituufu abantu be we bali aleme kuwabya ggwanga. Bobi Wine eggulo yategeezezza nti; Nubian li, Eddie Mutwe n’abalala 18 baabadde bakuumirwa mu nkambi y’amagye era nga bannamateeka n’enganda baagaaniddwa okubalabako. Kino kiddiridde Kyagulanyi ne banne okukwatibwa e Kalangala bwe yabadde agenzeeyo okunoonya akalulu. Abaakwatiddwa poliisi yavuddeyo n’etegeeza nti bagenda kuvunaanibwa omusango gw’okukola ebikolwa ebisaasaanya Corona ate abamu bavunaanibwe okuggya omukka mu mmotoka za poliisi awamu n’emisango emirala. Enkya yaleero Kyagulanyi ayise ku mutimbagano n’agamba nti abalala ku ttiimu ye bakuumirwa mu bitundu by’e Masaka era ng’ekiro ky’eggulo baatulugunyiziddwa n’okukubwa mu ngeri embi ennyo. Amyuka omwogezi w’eggye lya UPDF, Lt.Col Deo Akiiki, bwabuuziddwa ku by’okuggalira aba NUP mu nkambi z’amagye, ategeezezza nti si kituufu kuba bo bakola kimu kya kukuuma ggwanga nga litebenkedde. Akiiki annyonnyodde nti wadde amagye gayitibwa okuyambako poliisi mu biseera ebimu, talina muntu yenna munnabyabufuzi gw’amanyi yasibiddwa mu nkambi z’amagye. “Ebikwekweto byonna ebibeeramu ebitongole by’ebyokwerinda nga bikoledde wamu, bikulemberwamu poliisi, oyo yenna alina okwemulugunya muwa amagezi gy’aba asookera.” Akiiki bw’alambise.    	https://gambuuze.ug/2021/01/01/updf-yeegaanye-ebyokusibira-aba-nup-mu-nkambi-zamagye/
politics	Obubonero bw’abeesimbyewo ku lwabwe tebutundibwa – Akakiiko k’ebyokulonda	 Kampala Akakiiko k’ebyokulonda kalabudde abantu abeesimbyewo ku lwabwe (Independents) okwewala ababasaba ssente nga babasuubiza okubawa obubonero bwe banaakozesa ku bukonge mu kalulu ka bonna aka 2021.  Omwogezi w’akakiiko kano Paul Bukenya yagambye nti obubonero buno akakiiko kabugaba ku bwereere ng’omuntu asooka okubatuukirira gwe basooka okuwa akabonero k’ayagala. “Obubonero tetubutunda era asooka okujja y’alondawo akabonero k’abeera ayagala.” Bukenya bwe yagambye. Okwogera bino Bukenya yabadde mu woofiisi ye mu Kampala n’ategeeza nti omuwendo gw’obubonero buno gwongeddwako okuva ku bubonero 10 nga kati bufuuse 20, kisobozese abeesimbyewo okweroboza. Bukenya yakubirizza abantu abatalina bibiina kwe bajjidde okutuukirira akakiiko kasobole okuweebwa obubonero buno obulina okuteekebwa ku kakonge. Obubonero obupya obuleeteddwa mulimu; essimu, ttivvi, omuti, ennyumba, ekiwagu ky’amatooke, emmotoka, omuzindaalo wamu n’ekidomola.Ate obukadde kubaddeko; eggaali, ensuwa, essaawa, entebe, ssefuliya, emmeeza, ekikopo, leediyo, ebbinika wamu n’omupiira. Obubonero buno obupya bwakugattibwa ku bw’ebibiina ebyenjawulo okuli; bbaasi ekozesebwa aba NRM, Manvuuli ekozesebwa aba NUP, enkumbi eya DP, minzaani eya JEEMA n’ekisumuluzo kya FDC, ate ng’ekibatu kya UPC wamu n’obubonero bw’ebibiina ebirala. Bukenya yalabudde abeesimbyewo ku bwannamunigina okwewala okukozesa obubonero obutali mu obo bukkiriziddwa kakiiko kubanga kijja kutataaganya abawagizi baabwe. Okusinziira ku mwogezi w’akakiiko kano Paul Bukenya, abeesimbyewo tebalina kuferebwa kubanga obubonero buno bwa bwereere.    	https://gambuuze.ug/2020/09/24/obubonero-bwabeesimbyewo-ku-lwabwe-tebutundibwa-akakiiko-kebyokulonda/
politics	Kkooti egobye ogwa People Power obutabeera mpandiise	   Kampala Kkooti etaputa Ssemateeka mu Kampala egobye omusango ogwali guwakanya ekisinde kya People Power ekikulirwa Robert Kyagulanyi Ssentamu aka Bobi Wine, okukolera mu ggwanga nga si kiwandiise mu mateeka agafuga ebibiina by’ebyobufuzi. Leero ku Lwokubiri, abalamuzi 4 aba kkooti eno okuli; omumyuka wa Ssaabalamuzi Richard Buteera, Kenneth Kakuru, Catherine Bamugemereire ne Irene Mulyagonja, bategeezezza nti kkooti eno terina buyinza kuwulira musango nga guno era bwebatyo ne bagugoba. “Omuwaabi teyeesigama ku nnyingo 50 ng’aleeta omusango gwe era ne mu mpaaba ye tagisiinyaako. Noolwekyo mu ndaba yange omusango guno gwalina kuwaabwa omuntu ng’agoberera ennyingo eyo era gwalina kutwalibwa mu kkooti enkulu si wano.” Omulamuzi Mulyagonja bw’asomye ensala ye. Abalamuzi abalala okuli; Richard Buteera, Kenneth Kakuru ne Catherine Bamugemereire nabo bakkaanyiza ne Mulyagonja wadde ng’omuwaabi tebamulagidde kuliyirira bawawaabirwa. Wabula Omulamuzi Christopher Mandrama ayawukanye ku banne n’agamba nti kyali kikyamu Kyagulanyi okutambuliza emirimu gye mu People Power omwali n’okuvujjirira abantu okuvuganya ate ng’ekibiina kino si kiwandiise mu mateeka. Mu mwaka gwa 2019 munnayuganda Aden Rutaro Ntare, yatwala Robert Kyagulanyi Ssentamu aka Bobi Wine mu kkooti awamu n’eyali Pulezidenti wa Forum for Democratic Change (FDC),  ng’abavunaana okukulembera ebisinde bino ebitali biwandiise mu mateeka. Rutaro yagamba nti Kyagulanyi y’akulira People Power ng’olumu beeyita ‘People Power-Uganda’ oba ‘People Power’ n’ekigendererwa ky’okuwa abantu akadaala basobole okuvuganya mu bifo ebyenjawulo. Ate ye Dr. Besigye, Rutaro yamuvunaana kutondawo People’s Government’ eyeefaananyiriza gavumenti eri mu buyinza, ekintu ky’agamba nti kikkirizibwa bibiina byabufuzi ebiwandiise mu mateeka.      	https://gambuuze.ug/2021/04/27/kkooti-egobye-ogwa-people-power-obutabeera-mpandiise/
politics	Ssaabalamuzi Owiny-Dollo alabudde aba Kyagulanyi kukumutiisatiisa	  Kampala Ssaabalamuzi Alphonse Alphonse Owiny-Dollo alabudde enjuyi zombi mu musango oguwakanya obuwanguzi bwa Pulezidenti Museveni mu kalulu ka 2021 okukomya okutiisatiisa abalamuzi ba kkooti ensukkulumu.  Ssabbiiti ewedde, ab’ekibiina kya National Unity Platform nga bakuliddwamu Robert Kyagulanyi Ssentamu batiisatiisa okuggyayo omusango gwabwe singa abalamuzi basatu be balumiriza okukolagana ne Museveni banaagulemeramu. Ssaabalamuzi Alfonse Owiny Dollo Kyagulanyi alumiriza Ssaabalamuzi Alfonse Owiny-Dollo, Omulamuzi Mike Chibita ne Ezekiel Kurabiraho Muhanguzi okubeera n’enkolagana n’omuwawaabirwa. Olwaleero ku Lwokutaano, Ssaabawolereza wa gavumenti William Byaruhanga aloopedde kkooti ng’oludda oluwaabi bwe lutandise okutiisatiisa abalamuzi. “Kirabika waliwo enteekateeka okugezaako okulaga nti abalamuzi balina kyekubiira naye balina okumanya nti eno ye kkooti ensukkulumu mu ggwanga era balina okugiwa ekitiibwa ekigisaanira.” Ssaabawolereza Byaruhanga bw’ategeezezza. Ssaabawolereza agamba nti ebigambo ebyayogedde Kyagulanyi mu mawulire tebyakoleddwa mu bwesimbu. Bannamateeka ba Kyagulanyi bwe baabuuziddwa ku nsonga zino baategeezezza nga bwe batazimanyiiko era nga baazisanze mu kkooti. Mu kwanukula, Ssaabalamuzi Owiny Dollo ategeezezza nti tebagenda kutiisibwatiisibwa era balina essuubi nti omusango guno gwakukwatibwa mu bwenkanya. “Bwe wabaawo omuntu yenna alina okwemulugunya ku balamuzi, akikolere mu kkooti naye bwe munaalowooza nti musobola okututiisatiisa oba Ssaabalamuzi okudda ku ludda lwabwe oyo ajja kutomera.” Ssaabalamuzi bw’annyonnyodde. Owiny- Dollo agamba nti ekigendererwa kye ekikulu kwe kulaba ng’abali mu musango guno bafuna obwenkanya era nga tewali kigenda kumulemesa. Ono agamba ebigambo bya Kyagulanyi tebiriimu mpeke era bannayuganda tebalina kubiwa makulu. “Bw’oba totwesiga totuleetera misango gyo. Bw’oba olina entegeka zo eza ‘Plan B’ genda mu maaso nazo tetugenda kukulemesa. Enkola za kkooti zawuka ku by’obufuzi.” Ssaabalamuzi bw’afundikidde.    	https://gambuuze.ug/2021/02/19/ssaabalamuzi-owiny-dollo-alabudde-aba-kyagulanyi-kukumutiisatiisa/
politics	Baabano baminisita Museveni b’asudde n’alonda abapya	 Pulezidenti Yoweri Kaguta Tibuhaburwa Museveni, kyaddaaki alangiridde kabineeti empya gy’agenda okukola nayo mu kisanja, kino erabise nga yeewuunyisizza bantu ab’enjawulo olw’abo abagirabikiddemu n’abo abasuuliddwa. Olukalala luno olwafulumiziddwa eggulo ku Lwokubiri, omumyuka wa Pulezidenti Edward Kiwanuka Ssekandi abadde mu kifo kino okumala emyaka 10 y’omu ku basuuliddwa era ono yawangulwa ku bubaka bwa Palamenti bwa Bukoto Central. Ssekandi asikiziddwa eyali minisita w’ebyenjigiriza, Jessica Alupo. Abadde Ssaabaminisita Ruhakana Rugunda naye takomyewo wadde ng’ensonda zaategeezezza ng’ono bwe yali yasaba mukama we obutamuzza ku kifo kino, ono asikiziddwa ne Robinah Nabbanja. Abadde Minisita w’ensonga ez’ebweru, Sam Kuteesa abadde mu kifo kino okuva mu 2005 naye asuuliddwa n’asikizibwa Gen. Jeje Odongo abadde mu minisitule y’ensonga z’omunda mu ggwanga. Okusinziira ku lukalala luno, Minisita w’ensonga z’Obwapulezidenti, Esther Mbayo naye takomyewo ng’ono asikiziddwa Mariam Dhoka Babalanda ate Gen. Elly Tumwine naye asikiziddwa Jim Muhwezi. Abadde Ssaabawolereza wa gavumenti, William Byaruhanga, ekifo mw’abadde kitwaliddwa Kiryowa Kiwanuka ate Mary Gorreti Kitutu n’asikizibwa Ruth Nankabirwa nga Minisita w’ebyamasannyalaze. Amelia Anne Kyambadde eyaakawangulwa mu kalulu ka Mawokota North naye asikiziddwa Francis Mwebesa nga Minisita w’ebyobusuubuzi, amakolero n’obwegassi. Adolf Mwesigye, abadde minisita wa difensi n’abaazirwanako naye takomyewo era ekifo kye kirekeddwa nga kikalu, ate era ne Minisita Godfrey Kiwanda naye erinnya lye lisuuliddwa mu kasero. Mu ngeri y’emu, Minisita Nakiwala Kiyingi, Beti Kamya, Sarah Kanyike ne Ronald Kibuule abadde minisita w’amazzi awamu n’abalala, nabo basuuliddwa.      	https://gambuuze.ug/2021/06/09/baabano-baminisita-museveni-basudde-nalonda-abapya/
religion	Abantu 500 bokka be bayitiddwa okuziika Ssaabasumba Lwanga	  Kampala Enteekateeka z’okuziika Ssaabasumba wa Kampala, Dr. Cyprian Kiziito Lwanga nga zigenda mu maaso, Ekereziya Katolika evuddeyo n’etegeeza nti abantu 500 bokka be bagenda okukkirizibwa okuziika era nti bano baamaze dda n’okutegeezebwa ku nteekateeka eno. Ssaabasumba Lwanga agenda kuziikibwa nkya munda mu Ekereziya ya Lubaga wabula abakulu ba Ekereziya bategeezezza nti okusalawo ku muwendo gw’abantu kyakoleddwa okusobola okutangira ensaasaana ya Ssennyiga kolona.  “Tukimanyi nti buli muntu alina eddembe okukungubaga era tewali asaana kulimuggyako mu buli mbeera wabula waliwo abantu abalondeddwa Ekereziya n’aboobuyinza mu Gavumenti. Abo be bagenda okukiikirira ffe abalala  olw’okuba nti tuli mu biseera bya Ssenyiga Kolona.” Rev.Fr. Nicholas Mulumba omwogezi w’Obusumba bwa Kampala bw’ategeezezza. Rev.Fr Mulumba era ayongedde n’atangaaza ku nsonga eno nti tewali kya njawulo kyesigamiziddwako okulonda abantu abagenda okuziika okuggyako okuba nti bakulisitu ate nga beebo abalina akakwate akaamaanyi ku mugenzi. Ono yeegattidwako omwogezi wa poliisi mu Kampala n’emiriraano, Luke Oweyesigire, akkaatirizza nti bagenda kubeera bulindaala nnyo ku nsonga y’okutangira  ekirwadde kya Kolona okusaasaana era n’asaba abakungubazi okukakasa nti bambala obukookolo bwabwe. Ono era alabudde nti wagenda kubaawo okutataaganya eby’entambula naddala ku nguudo ezolekera Ekereziya ye Lubaga. Wano agambye nti abavuzi ba boodabooda tebagenda kukkirizibwa ku nguudo zino okuggyako nga balina ebipapula (stickers) ate nga nabo bagenda kulambikibwa enguudo ze banaakozesa.  Ssaabasumba Lwanga yasangibwa mu kisenge kye ng’afudde ku Lwomukaaga kumakya ng’entabwe yava ku kirwadde kya mutima. Ono yafiiridde ku myaka 68, wabula ng’abadde Ssaabasumba okumala emyaka 15.      	https://gambuuze.ug/2021/04/07/abantu-500-bokka-be-bayitiddwa-okuziika-ssaabasumba-lwanga/
health	Bannayuganda basabiddwa okwetangira endwadde	  Bannayuganda basabiddwa okufaayo okwetangira endwadde ezitali zimu bweba baagala okulaakulana n’okukyuusa embeera yabwe olwo Buganda edde ku ntikko. Okusaba kuno kukoleddwa Omulangira Felix Muteesa bw’abadde atikkula Amakula okuva mu bannassingo mu lubiri e Mmengo ku Lwokubiri. Bano Muteesa abasabye okwewala endwadde zinamutta basobole okubeera abalamu kuba abantu abalamu bokka be basobola okulaakulanya ensi Buganda. Omulangira era abakubiriza okuba abakozi nga lwebagya okusoboola okutuukiriza ebiruubirirwa byabwe . Katikkiro w’Ebyalo bya Kabaka Omuk.Moses Luutu asabye abazadde okwongera okugumiza obuvunqnnyizibwa bwabwe eri abaana okuteekateeka eggwanga eryenkya erituukiridde. Ye Omwami wa Kabaka amulamulirako eggombolola ya mumyuka Busimbi David Ssendikadiwa agamba nti basoomozebwa enjala kyokka nakakasa nti olw’obukulembeze obulungi ebisoomozo bagezezaako okubirinya ku nfeete. Mukwenda eyawummula era omukiise wa Ssingo mu lukiiko lwa Buganda owek. Stanley Kijjambu yeebaziza banassingo olw’okufaayo okutuukiriza ennono yabwe nga lino ryerimu ku makubo ag’okuzza Buganda ku ntikko Amakula gano gavudde mu ggombolola ya Mumyuka Busimbi okuva mu ssaza lye Ssingo.   	https://gambuuze.ug/2022/10/11/bannayuganda-basabiddwa-okwetangira-endwadde/
religion	Abatulugunya bannayuganda basabiddwa okwenenya mu kisiibo kino	  Kampala Bannaddiini ab’enjawulo basabye abavunaanyizibwa, okukomya embeera y’okukwata n’okutulugunya bannayuganda era beenenye mu kiseera kino ekya Kalema basobole okusonyibwa kuba kino kiseera kya kwagalana awamu n’okusonyibwa.  Akulira abeesikoopi mu Ekleziya, Omusumba Anthony Zziwa, avumiridde ebikolwa by’okutulugunya bannayuganda era n’asaba abakola ebikolwa bino okudda eri Katonda mu kaseera kano. “Nkoowoola abo bonna abakoze ebivve ebyo ku bannayuganda bannaffe, mwenenye. Mu mbeera eno oyinza okugamba nti Uganda etiirika omusaayi, mu Uganda abantu bakuba biwoobe naye eyo ye Uganda gye twatondebwamu.” Bw’atyo Omusumba Zziwa bw’ategeezezza abakedde okusiigibwa evvu. Fr. Achiles Mayanja nga awa abantu evvu basobole okwesiiga Ate ku Lutikko e Lubaga, Fr. Achilles Mayanja, yasabya abakkiriza okukozesa akadde kano okudda eri Katonda era beewale ebikolwa ebityoboola eddembe ly’abantu, kisobole okuleetawo emirembe mu ggwanga. “Abantu abakwata abantu mu Drone mulekere awo okutulugunya bannayuganda ate nammwe abavuganya gavumenti mulekere awo tusobole okufuna emirembe mu budde buno obwekisiibo.” Fr. Mayanja bw’ategeezezza. Ono asabye abantu okweddamu ku bikolwa byabwe era beekwate omutonzi asobole okubamalira ebyetaago byabwe kuba abisobolera ddala. Ffaaza Mayanja abasabye okwettanira okukola ebikolwa ebyekisa eri abo ababonaabona era banyweze okwagalana wakati waabwe. “Yezu Kristo agenda kutulamula ng’asinziira ku ngeri gye tumulabyemu mu bantu ababonaabona, abantu bangi abatalina mmere tubawe emmere balye, abatalina byakwambala tubawe engoye bambale, n’abali mu makomera tubalambuleko, ebyo n’ebirala bye bitukubirizibwa okukola mu budde bw’ekisiibo.” Faaza Mayanja bw’agasseeko. Mu ngeri y’okwewala ekirwadde kya Ssennyiga ku Corona, evvu terisiigiddwa butereevu ku mitwe gy’abantu wabula limansiddwa mu kyenyi by’Abakkiriza okusobola okubakuuma nga balamu. Ate bo Abakkiriza mu disitulikiti y’e Mubende ku Kigo kya Our Lady of Fatima, bakedde mu kitambiro kya Mmisa ku makya, okwetegekera ekisiibo era eno ekwatiddwa mu ngeri etangira Ssennyiga Corona era Abakkiriza be beesiize evvu ng’akabonero akalaga okwagalana. Abakkiriza ab’enjawulo bategeezezza nti kano ke kadde akatuufu okutabagana ne Katonda era ne basaba bannaabwe okubeera abagumiikiriza era bakomye emize egy’enjawulo. Kinajjukirwa nti Abakatoliki n’Abakulisitaayo, basiiba ennaku ana, okugoberera Yezu Kristo ekiseera kye yamala ng’asiiba mu ddungu awamu n’okwetegekera Ppaasika.    	https://gambuuze.ug/2021/02/17/abatulugunya-bannayuganda-basabiddwa-okwenenya-mu-kisiibo-kino/
business	Katikkiro Mayiga  akunze Bannabulemeezi okulima emmwaanyi, aggaddewo ekitundu ky’Emmwaanyi Terimba A	 Kamalabyonna Charles Peter Mayiga alambudde abalimi b’Emmwaanyi abasukkulumye mu ssaza Bulemeezi era nasaba n’abantu abalala okubalabirako bazirime bwebaba baagala okuwona obwavu n’okwekulaakulanya. Obubaka buno Katikkiro Mayiga abuwadde alambula abalimi ab’enjawulo wansi w’enteekateeka y’Emmwaanyi Terimba neyeebaza Palamenti olw’okusimbira endagaano y’ Emmwaanyi ekkuuli. “Omuganda agamba nti Obulangira bw’omukopi kwekolera era singa Ssebitosi tabadde mukozi ne mukyala we wano sandizeewo. Twetubadde ewa Mwami Ssemyaano ow’ E mmamba bagambye nti ebiseera by’okwekubagiza byaggwako. Ndabye abantu bangi abava e Bulemeezi abeekubagiza nga bajjukira olutalo naye buli aneekubagiza talisomesa baana wadde okwekulaakulanya,” Owek. Mayiga bw’agambye.  Okusinziira ku Katikkiro Mayiga obulimi bwebugenda okutuusa ku bannayuganda ku mutendera oguddako era akikakasa nti obulimi busobola okubatwala mu makolero awamu ne Saayansi ne Tekinologiya nga bwegwali e South Korea. Owek. Mayiga asabye abazadde okusomesa abaana awatali kwawula mu ddiini kuba essuubi lya Buganda liri mu baana era bafube okubeera abakozi era abatetenkanya okusobola okutwala Buganda mu maaso. Ono abalabudde okukomya okuyimba ebibasomooza era bafube okuliikiriza ennimiro zabwe nga bakozesa ente ne Nnakavundira bwebaba baagala okugatta kwebyo byebafuna era nasaba abalimi okugabana amagezi kuba amagezi muliro.  Mu kulambula kuno, Katikkiro Mayiga asookedde wa Mw. Ssemyano Timothy ku kyalo Magere e Semuto gy’alambulidde yiika ezisoba mu 9 ez’emmwaanyi. Oluvannyuma yeyongeddeyo e Nnyanja mu ggombolola ye Ssemuto ewa Mw. Adam Ssebitosi nga naye alima emmwaanyi mu bungi era namulaga watuuse. Minisita w’ebyobulimi, obulunzi obwegassi era avunaanyizibwa ku Butondebwensi mu Buganda, Owek. Mariam Mayanja Nkalubo, akubirizza abantu okusoosowaza Obutondebwensi olwo bajja kusobola okulima awatali kwelarikirira kuba enkuba bajja kuba bagifuna mu budde. Ye omubaka omukyala owa Nakaseke, Sarah Najjuma yeebazizza Katikkiro Mayiga olw’okugezaako okuyiiyiza Buganda enteekateeka ez’enjawulo ezikulaakulanya abantu ba Buganda okusobola okubaggya mu bwavu era nakunga abalimi okunywerera ku Mmwaanyi. Omu ku balimi Adam Ssebitosi ategeezezza nti ekimu ku kyasinga okumukwatako bwe bubaka bweyawa nga agamba nti obugagga ntuuyo era namwebaza olw’enteekateeka ez’enjawulo okutumbula embeera z’abantu mu Buganda. Mu kulambula kuno Katikkiro Mayiga abadde awerekeddwako Omulangira Daudi Chwa, Owek. Mariam Mayanja Nkalubo, Minisita Hamis Kakomo, Owek. Noah Kiyimba n’abakungu ab’enjawulo.   	https://gambuuze.ug/2022/06/21/katikkiro-mayiga-akunze-bannabulemeezi-okulima-emmwaanyi-aggaddewo-ekitundu-kyemmwaanyi-terimba-a/
politics	Bobi Wine, Besigye  bayozaayozezza  Hichilema okuwangula obwapulezidenti bwe Zambia	   Bannabyabufuzi ku ludda oluvuganya mu ggwanga okuli; Robert Kyagulanyi Ssentamu (Bobi Wine) ne Dr. Kizza Besigye, basindise obubaka obuyozaayoz munnaabweHakainde Hichilemaeyawangudde obwapulezidenti bwa Zambia mu kulonda okwabaddewo ku Lwokuna. Okusinziira ku bano, okulondebwa kwa Hichilema kabonero kanene ku nkulaakulana ya Demokulaasiya mu ggwanga. Kino kiddiridde abakulembeze naddala ku ludda oluvuganya okuyozaayozaHakainde Hichilemaeyamezze Edgar Lungu. Hichilema yalangiriddwa ku Mmande oluvannyuma lw’okuwangula Lungu ku2,810,777ate Lungu n’afuna obululu1,814,201.Guno gwe gubadde omulundi ogwomukaaga nga Hichilema avuganya ku bwapulezidenti. Kyagulanyi Ssentamu agamba nti obuwanguzi obwavudde e Zambia si bwa ggwanga lino lyokka wabula Ssemazinga Afirika awamu n’okubukala kwa Demokulaasiya. Mu ngeri yeemu Dr. Kizza Besigye nga naye azze avuganya ku bwapulezidenti efunda eziwera, yayozaayozezza Hichilema n’abantu b’eggwanga lya Zambia olw’obuwanguzi buno. Era n’akulira oludda oluvuganya e Tanzania,Zitto Kabweagambye nti Zambia eraze ensi w’etuuse mu nkulaakulana kwa demokulaasiya nga bakyusa obuyinza mu Mirembe. Nelson Chamisa,akulira oludda oluvuganya eZimbabweyalaze essanyu olw’ekyo Zambia ky’etuuseeko. Mu buufu bwebumu akulira oludda oluvuganya e Kenya,Raila Odingaagamba nti abantu b’e Zambia bawanise bbendera ya Afirika oluvannyuma lw’okulonda mu Mirembe.         	https://gambuuze.ug/2021/08/16/bobi-wine-besigye-bayozaayozezza-hichilema-okuwangula-obwapulezidenti-bwe-zambia/
business	Minisita Kyewalabye asiimye ababaka abaawakanyizza endagaano y’Emmwaanyi, asekeredde abagaana okujogerako	     MINISITA w’ebyobuwangwa, ennono n’obulambuzi mu Buganda, Owek. David Kyewalabye Male asiimye obumu n’obuvumu,ababaka ba Palamenti bwe bataddewo okuwakanya endagaano y’ Emmwaanyi era nasekerera abakugira bannansi okujogerako. Okusiima kuno, Owek. Kyewalabye akukoledde mu Lubiri e Mmengo nga atikkula Amakula okuva mu bantu ba Kabaka ab’eggombolola ya Gombe Ssaabawaali ku Lwokusatu. “Omanyi Uganda erimu amafuta naye ffe amafuta agaffe y’ Emmwaanyi, bwogateekako obukwakkulizo nogatunda nga tetunaba nagaggya mu ttaka nga n’emiti tekuli bimuli, nebawa omuntu endagaano erina emmwaanyi okusukka zetulima kati nga nezirijja mu maaso nazo zizze,” Owek. Kyewalabye bw’annyonnyodde.  Minisita Kyewalabye agamba nti tekikola makulu muntu omu okuweebwa emmwaanyi n’obuvunaanyizibwa bwonna. “Waliwo abatutiisa obutajogerako naye tetusobola naddala bwetutunuulira mu maaso nga bayinza obutabaawo, tosobola kung’aana kujogerako nga nkimanyi nti mu myaka 40 tojja kubaawo, emmwaanyi gyetwogerako abasinga kwetwasomera era kyetutegeera,” Minisita Kyewalabye bw’agasseeko. Minisita Kyewalabye ababaka abasabye bafefete endagaano ezirina ez’emmwaanyi kuba nnyingi gyeziri nga zinyigiriza bannansi. Abasabye okwewala eby’obufuzi ebyawula mu bantu ba Kabaka kuba abali mu gavumenti eyawakati ne Buganda bonna baagala kulaba nga abantu bonna babeera bulungi. Ku bantu abeefunyiridde okulumba Buganda, Minisita Kyewalabye alabudde nti singa ensobi eyakolebwa mu mwaka gwa 1966 eddamu okulowoozebwa, Uganda ejja kusangulwa ku maapu. “Tetusobola kuddamu kukkiriza jjoogo eryo, kuba bwebamala ye olwo ggwe abeera addako, luli kyaliwo nga tetumanyi naye kati tetujja kukkiriza muntu yenna abyelogolezaako,” Minisita Kyewalabye bw’agambye. Owek. Kyewalabye Male ategeezezza nti kati buli mutongole avunaanyizibwa butereevu ku mikolo gy’okwanjula okusobola okukuuma ennono n’obuwangwa ebadde enaabuuse mu Buganda nategeeza nti ensonga z’okusanyuka zirina okusigalamu naye ate n’ennono nkulu nnyo. Minisita Kyewalabyey’ennyimbe ategeezezza nti omuntu yenna asumika alina okuba nga alina ekifundikwa era ensonga eno bagenda kugikola nga bali wamu n’Abataka abakulu ab’Obusolya kiyambe okulwanirira ekitiibwa kya Kabakaokukizza mu bantu.  Minisita Kyewalabye asiimye Ssaabawaali w’eggombola eno olw’okukunga abantu okutuukiriza ennono y’okuleeta Amakula embuga era nabasaba okuginywererako. Katikkiro w’Ebyalo bya Kabaka Omuk. Moses Luutuakubiriza abakulembeze bulijjo nga baweereza okussa essira ku kukola ku bwetaavu bw’abantu bebakulemberanga beeyambisa obumu. Omwami w’eggombolola eno, Dr. Eric Sserugo yeebaziza banna Kyaddondoolw’okufaayo okutuukirizaobuvunaanyizibwa bwabwe era nayanjula egimu ku mirimu egikoleddwa mu ggombololayabwe. Agamu ku Makula agaleeteddwa mu baddemu emmere, ente n’embuzi awamu n’ebintu ebirala.    	https://gambuuze.ug/2022/05/25/minisita-kyewalabye-asiimye-ababaka-abawakanyiza-endagaano-yemmwaanyi-asekeredde-abagaana-okujogerako/
politics	Abawanguddwa ewalala balabuddwa obuteesimbawo mu NUP	  Mukono Abasunsula abeesimbyewo mu kibiina ki National Unity Platform (NUP) e Mukono, basabye bannabyabufuzi abawanguddwa mu bibiina ebirala obutasuubira kubawa Kkaadi ya NUP kuvuganya ku bifo bya bukulembeze mu Mukono. Abamu ku bannakibiina ki NUP mu lukiiko   “Twakizudde nti, waliwo abawanguddwa mu Kamyufu ka NRM naye nga oli wano, twagala mukituyambeko nga olina obujulizi nga ono bamubalira nti afunye bbiri nga kati azze wano acankalanye buleete,” Akulira okusunsula kwa NUP e Mukono bweyagambye. Kino kiddiridde bannabyabufuzi abawanguddwa mu Kamyufu ka National Resistance Movement (NRM) n’abamu ku bavudde mu kibiina ki Democratic Party (DP) okuddukira mu NUP ekikulembera Robert Kyagulanyi aka Bobi Wine bafune Kkaadi. Abaddukidde mu NUP kuliko; Micdad Mulimira eyawanguddwa mu kamyufu ka NRM ku kifo kya Meeya, Davis Lukyamuzi eyaganguddwa Godfrey Mwebe ku bwa kkansala we Nagojje ku lukiiko lwa disitulikiti. Lugoloobi yalabudde nga abawanguddwa mu bibiina ebirala baleme kumalira NUP budde kubanga omugaso gwayo bagulabye mu kaseera kazibu. Munnakibiina ki NUP Allan Mawanda, yasanyukidde eky’okugaana abawanguddwa mu Kamyufu awalala nti, kijja kukendeeza ku bambega abava mu kibiina ki NRM nga baagala okukyankalanya NUP. Mukusunsulamu kuno okutandise leero e Kavule Mukono kugenda kumala ennaku ssatu nga kw’ abakulembeze ku mutendera gw’ abakiise ku disitulikiti, ba ssentebe b’eggombolola ne bakkansala. Ababaka ne bassentebe ba Disitulikiti bo bakusunsulibwa ku kitebe ky’ekibiina e Kamwokya. Lugoobi yanyonyodde nti, mukusunsulamu okusinga bagenda kutunuulira buwulize eri ekibiina wamu n’amaanyi eyeesimbyewo galina mu bantu. Omubaka Betty Nambooze eyakava mu DP neyegatta ku NUP yategeezezza nti, olwokuba ekibiina tekinanywera wansi ku byalo okusunsulamu kwa kuyamba okufuna omuntu omutuufu alina okwesimbawo.    	https://gambuuze.ug/2020/09/16/abawanguddwa-ewalala-balabuddwa-obuteesimbawo-mu-nup/
politics	Abavubuka muyigire ku Sebaggala okwekkiririzaamu – Kasule Lumumba	 Ssaabawandiisi w’ekibiina kya National Resistance Movement (NRM), Kasule Lumumba, asabye abavubuka okutwala omugenzi Al- Hajji Nasser Ntege Sebaggala ng’ekyokulabirako kibayambe okwekkiririzaamu wamu n’okuggyayo obusobozi bwabwe. Ssaabawandiisi Kasule Lumumba Lumumba ategeezezza bannamawulire ku Ssande ku kitebe ky’ekibiina mu Kampala, nga Sebaggala bw’abadde omusajja eyeerandiza yekka mu bukozi era ng’abadde akola emikwano okwetooloola ebitundu ebyenjawulo. Al-Hajji Nasser Ntege Sebaggala yafudde ku Lwomukaaga ku makya mu ddwaliro lya International Hospital of Kampala (IHK) oluvannyuma lw’okugwa mu kinaabiro wamu n’okusangibwa ng’alina ekizibu mu lubuto. “Nkubiriza abavubuka okumulabirako era mwekkiririzeemu kibayambe okubaako bye mutuukako.” Lumumba bw’ategeezezza. Lumumba asinzidde mu lukung’aana luno n’akiggumiza ng’akakiiko k’ebyamateeka bwe kali mu kutunula mu nsonga za vvulugu eyali mu kamyufu mu bitundu ebyenjawulo wamu n’okwemulugunya. Akakasizzaa ng’abaavaako emivuyo gino bwe bagenda okuvunaanibwa mu mbuga z’amateeka. Ku kalulu ka Mawogola South ne North, Lumumba ategeezezza nga bwe bazzeemu okukongerayo okutuusa nga 30/09/2020 kiyambe okwekenneenya enteekateeka y’okulaba nga kalondebwa mu mazima era mu bwenkanya. “Akalulu kayongeddwayo kiyambe, abeesimbyewo, abalonzi n’abalondesa okwetegeka obulungi, tuleme kuddamu kufuna kutiisibwatiisibwa ng’okwaliwo mu kusooka.” Lumumba bw’agambye. Akulira ebyamateeka mu NRM, Oscar Kihika naye asinzidde mu lukung’aana lwe lumu n’alaga we batuuse mu kutunula mu kwemulugunya kwa bannakibiina era n’ategeeza nti okutandika ne Mmande nga 26 okutuuka nga 4/09/2020, bagenda kutandika kuyita abeemulugunya mu buntu basobole okuttaanya ku ebyo bye beemulugunyaako. Kihika alambuludde nga bwe baliko okwemulugunya okuwerako kwe baamaze edda okugonjoola era n’asuubiza okuwa obwenkanya eri buli munnakibiina.   	https://gambuuze.ug/2020/09/28/abavubuka-muyigire-ku-sebaggala-okwekkiririzaamu-kasule-lumumba/
health	Abakung’aanya omusaayi basiimye Kabaka olw’okutumbula eby’obulamu	    Ebitongole ebyenjawulo ebivunaanyizibwa ku kukung’aanya omusaayi mu ggwanga okuli; Red cross ne Uganda blood Transfussion Services, bisiimye Ssaabasajja Kabaka Ronald Muwenda Mutebi n’ejjinja ery’omuwendo olw’eddimu ly’aliko ery’okutaasa abantu abeetaaga omusaayi ng’ayitira mu kitongole kye ekya Kabaka Foundation. Bano ejjinja lino balikwasizza Katikkiro Charles Peter Mayiga ku Lwokusatu mu Bulange e Mmengo ne bamusaba abatuusize okusiima kwabwe ewa Ssaabasajja Kabaka. Mu kwogera kwe, Katikkiro Mayiga ategeezezza nti kikakata ku buli muntu okuvaayo okukwatiza ku Ssaabasajja Kabaka batumbule ebyobulamu bya bannayuganda. “Mwebale kwebaza Kabaka era ekimu ku byasindika Omuteregga okutandika Kabaka Foundation kwe kulwanirira omuntu owa bulijjo mu nsonga ezimukwatako butereevu ng’ebyobulamu.” Katikkiro Mayiga bw’agambye. Ono agasseeko nti essira ekitongole kino lyaliteeka ku ndwadde ezitawaanya abantu, abakazi n’abantu abeetaaga okubeerwa. Ate ye Ssenkulu wa Kabaka Foundation, Omuk. Eddie Kaggwa Ndagala, ategeezezza nti balina enteekateeka y’okukung’aanya omusaayi nga basinziira mu masaza okusobola okutaasa abantu ba Kabaka abagwetaaga. Minisita w’ebyobulamu n’embeera z’abantu ba Kabaka, Owek. Prosperous Nankindu, ategeezezza nti ebintu byonna ebirabise nti bizibu bwe biweerezebwa ewa Ssaabasajja Kabaka bigguka mangu era kino kyeyolekera mu kulwanyisa Nnalubiri (Sickle Cells), Heptatis B, obulwadde bwa Mukenenya awamu n’ebbula ly’omusaayi. Akulira Uganda Blood Transfussion, Dr.Dorothy Byabazaire agamba nti, “Twakwataganye ne Kabaka Foundation nga tugenda kugenda mu masaza ga Buganda ag’enjawulo mu bantu ba Ssaabasajja Kabaka okulaba nga batuwa omusaayi ekiseera kyonna mu myezi gino egigenda okuddako.” Dr. Byabazaire agamba nti baamaze dda okubangula abaamasaza ku bulungi bw’okugaba omusaayi era ne ani ayinza okugaba omusaayi era n’okubalaga engeri gye basobola okubayamba okukunga abantu ba Beene basobole okuziba eddibu eririwo ku bbula ly’omusaayi eriri mu ggwanga.      	https://gambuuze.ug/2021/06/02/abakungaanya-omusaayi-basiimye-kabaka-olwokutumbula-ebyobulamu/
politics	Poliisi erabudde abaagala okwerayiza; kuba kulya mu nsi lukwe	   Kampala Poliisi erabudde omuntu yenna atagese okwerayiza, okwetabamu oba okulaga amawulire agalaga omuntu omulala yenna nga yeerayiza nti ajja kuba alidde mu nsi olukwe. Leero, omwogezi wa poliisi Fred Enanga ategeezezza olukiiko lwa bannamawulire olutudde e Nagulu nti bafunye amawulire ng’abamu ku baavuganya mu kalulu kaggwa,  bwe bategese okwerayiza.  “Tufunye amawulire okuva mu bakessi baffe nga omu ku baavuganya bwategese omukolo gw’okwerayiza ogw’enjawulo mu wooteeri emu e Iganga. Tulina olukalala lw’abaavuganya ne bagaana okukkiriza ebyava mu kalulu nga bagamba nti, be baawangula akalulu. Naye twagala okubajjukiza n’abawagizi baabwe nti, bino bimenya mateeka.”  Enanga bw’agambye. Bino we bijjidde nga Pulezidenti Museveni agenda kulayizibwa ku Lwokusatu ku kisanja kye ekyomukaaga oluvannyuma lw’okuwangula akalulu n’ebitundu 58 ku buli 100. Mu mwaka gwa 2016, eyali Pulezidenti wa Forum for Democratic Change, Dr. Kizza Besigye eyali avuganyizza mu kalulu yeerayiza nga Pulezidenti omulonde era n’akwatibwa n’aggalirwa e Karamoja. Enanga agamba nti bano ne bwe balemerako ne balayira,  bajja kukoma ku kimu kya kukola mukolo era byakumala budde.  Omuntu yenna, emikutu gy’amawulire, ab’ekitongole ekiramuzi oba omuntu yenna eyeetaba mu  bikolwa bino, ajja kuvunaanibwa ogw’okulya mu nsi olukwe. Afande Enanga annyonnyodde nti kano ke  kaseera abaavuganya bazannye ebyobufuzi  eby’ekikulu, bakkirize ebyava mu kalulu era bagoberere amateeka kye gagamba, bave mu by’okuzannya obuzannyo. Ono alaze nti bano abaagala okwerayiza, baagala kimu bantu ku boogerako naye temuli makulu. Okusinziira ku Enanga, ebitongole byonna eby’ebyokwerinda bimaze okwetegeka okulaba nga bikola ku yenna ayinza okwagala okutabula emikolo gino.  Gye buvuddeko, akulira  ekibiina kya National Unity Platform (NUP), Robert Kyagulanyi,  yavaayo n’alaga nti  Pulezidenti Museveni okulayira, tekijja kumulemesa kulwanirira bannayuganda.      	https://gambuuze.ug/2021/05/10/poliisi-erabudde-abaagala-okwerayiza-kuba-kulya-mu-nsi-lukwe/
health	Minisita Bwanika asabye abantu okujjumbira okugaba omusaayi	 Minisita wa gavumenti ez’ebitundu era Ssaabawolereza w’Obwakabaka, Owek. Christopher Bwanika, asabye abantu bakabaka okujjumbira enteekateeka ya Ssaabasajja Kabaka ey’okugaba omusaayi basobole okutaasa obulamu bw’abo abagwetaaga okuli abakyala abazaala, abagudde ku bubenje n’abantu abalina endwadde enzibu nga Nnalubiri. Owek. Bwanika yasinzidde Wakiso bwe yabadde atongoza enteekateeka y’okukung’aanya omusaayi mu ssaza Busiro ku ddwaliro lya St John’s Hospital e Wakiso. Owek. Bwanika bano yabalaze obukulu bw’omusaayi mu mubiri gw’omuntu n’asaba abantu ba Kabaka naddala bannabusiro okujjumbira enteekateeka eno. “Obwetaavu bw’omusaayi bugabirira amalwaliro nga 419 mu Uganda. Noolwekyo kitegeeza nti twetaaga okukung’aanya yuniti z’omusaayi nga 1500 buli lunaku nga kino tulina kikola nga tukubiriza abantu okuguwaayo.” Owek. Bwanika bwe yagambye. ono era yasiimye Omuteregga olw’okwolesebwa kuno era n’asaba amasaza ag’enjawulo okujjumbira enteekateeka eno.            	https://gambuuze.ug/2021/09/28/minisita-bwanika-asabye-abantu-okujjumbira-okugaba-omusaayi/
politics	Eyavuganya  ky’omubaka wa Tororo bamusibye emyaka 50 lwa kutta muntu	 Kkooti enkulu e Tororo esindise eyavuganyaako ku bubaka bwa Tororo North mu nkomyo okumala emyaka 50 oluvannyuma lw’okusingisibwa omusango gw’okutemula eyali omuwandiisi w’ekibiina kya NRM mu kitundu ekyo mu kamyufu k’ekibiina akaaliwo mu mwaka 2020. Akalulu ka NRM mukitundu kino kaalimu ebbugumu n’emivuyo egiwerako era gyebyagwera nga Oketcho Sinambio eyali omuwandiisi w’ekibiina mu ggombolola ye Mukuju attiddwa. Wano poliisi yakwata Richard Ojore eyali yeesimbyewo, Moses Emojong ne Geoffrey Imai nebavunaana ogw’obutemu, obubbi obw’amaanyi awamu n’okugezaako okutta omuntu. Okusinziira ku bujulizi obwaleeteddwa woofiisi ya Ssaabawaabi wa gavumenti, bwalaze nti nga September, 4, 2020 ku ssaawa 7 nga bali ku kamyufu ka NRM, omugenzi Oketcho yatuuka ewaali walonderwa awamanyiddwa nga Akoret B mu zzooni ya Akoret mu disitulikiti ye Tororo okukebera ku mbeera nga bweyali mu bifo ebyenjawulo ebironderwamu. Wabula bwebaali wano, Oketcho nowa boodabooda Thomas Emukurut balumbibwa Ojore ne banne nebatandika okubalumiriza okubbira gwebaali bavuganya naye akalulu. Sinambio yakubwa omuggo ku nsingo era nowa boodabooda Emukurut nakubwa bubi nnyo era nebamubbako ssente emitwalo 4 n’ekitundu awamu n’essimu byeyalina. Omuwandiisi Sinambio yaddusibwa mu ddwaliro yabula nafa nga yakatuusibwayo. Ku Lwokubiri, Omulamuzi wa kkooti enkulu Esta Nambayo bano yabasingisizza omusango gw’obutemu, n’okugezaako okutta omuntu. Bano buli omu yasibiddwa emyaka 30 olw’obutemu wabula eyali yeesimbyewo Ojore ne Imai neboogerwako emyaka 20 egy’okugezaako okutta omuntu. Abasatu bano beejerezeddwa omusango gw’obubbi obwamanyi olw’omuwaabi wa gavumenti okulemererwa okuleeta obujulizi obubaluma ku musango guno. Omulamuzi Nambayo yategeezezza nti ebibonerezo bino bigenda kutambulira wamu.      	https://gambuuze.ug/2022/04/20/eyavuganya-kyomubaka-wa-tororo-bamusibye-emyaka-50-lwa-kutta-muntu/
business	Minisita Kakomo atongozza emmerezo y’emmwanyi mu Buddu	 Minisita omubeezi avunaanyizibwa ku by’obulimi, obulunzi, obusuubuzi n’obwgassi mu Buganda, Owek. Hajji Amis Mukasa Kakomo akunze bannabuddu okuddamu balime emmwanyi nga bwe gwali emabegako, kibayambe okuva mu bwavu wamu n’okukulaakulanya Buganda. Okusaba kuno Owek. Kakomo akukoledde Masaka mu Buddu bw’abadde atongoza emmerezo y’emmwanyi eteereddwa ku mbuga y’essaza okusobola okutumbula ekirime kino mu Buddu ne Buganda. Owek. Kakomo era aliko ebintu ebyeyambisibwa mu kulima by’awaddeyo eri Buddu ne Mawogola nga bino abikwasizza Ppookino Jude Muleke nga bino byatoneddwa bannamukago gwa Private Sector Foundation. Ono awabudde abantu okwettanira okunywa kkaawa basobole okutondawo akatale k’ekirime ky’emmwanyi akasookerwako era balowooze nnyo ne ku ngeri gye basobola okuzigattako omutindo baleme kitundirawo kuba bafiirwa. Minisita Kakomo era aliko abalimisa b’awadde Satifikeeti oluvannyuma lw’okutendekebwa Obwakabaka n’ekitongole kya Directorate of Industrial Training (DTI), okunnyikiza ennima y’emmwanyi n’emmere ey’omulembe mu bitundu by’e Mawogola ne Buddu. Onoyeebazizza nnyo ebitongole ebizze bikola emikago ne Bugandanga bigiyambako mu lugendo luno wamu n’okwebaza abalimisa abeewaddeyo ne babangulwa wakati mu kubakubiriza okukola obulungi omulimu guno. Ate ye omwami wa Kabaka akulembera Buddu, Ppookino Jude Muleke yeebazizza abantu ba Kabaka olw’okujjumbira enteekateeka eno ey’Emmwanyi Terimba basobole okuzza Buganda ku ntikko.  Ye omukungu w’ekitongole ekirung’amya okulima emmwanyi mu ggwanga ekya ‘Uganda Coffee Development Authority ( UCDA),’ Robert Ssentamu yeenyumirizza mu nkolagana ekitongole kino gye kirina n’Obwakabaka era n’alaga nti emmerezo eno egenda kuwonya abalimi emmwanyi ezitali za mutindo. Omu ku balimisa abafunye amabaluwa, Disan Muwanga Matovu ategeezezza nti beetefuteefuokuyigiriza abantu ennima ey’omulembe wakati mu kusaba ekitongole kya UCDA okwongera ku bungi bw’emmwanyi bwekiwa abalimi kubanga tebasobola kuzeetuusaako mu kiseera kino. Kinajjukirwa nti Obwakabaka bwatongoza enteekateeka y’okusimba emmerezo ku buli mbuga ya ssaza my Buganda wadde nga egenda kutandikira mu masaza 7 okuli; Buddu, Mawokota, Ssingo, Kyaggwe n’amalala.         	https://gambuuze.ug/2021/11/10/minisita-kakomo-atongozza-emmerezo-yemmwanyi-mu-buddu/
sports	Cheptegei  amenye likodi y’ensi yonna, awangudde Zzaabu	   Omuddusi w’emisinde Joshua Kiprui Cheptegei, ekiro ky’eggulo yamenyewo likodi y’ensi yonna mu misinde gya mmita 5000 bwatyo nawangulira Uganda omuddaali gwa Zzaabu mu mpaka za 2020 Diamond League ezibadde e Monaco mu Bufalansa. Emisinde gino Cheptegei yagiddukidde eddakiika 12:35.36 naggyawo likodi ya munnansi wa Ethiopia Kenenisa Bekele ey’eddakiika 12:37.35 gyeyateekawo mu 2004 bweyali e Hengelo ekya Netherlands mu 2004. Cheptegei okusooka yasanze okuvuganya okwamanyi okuva eri munnakenya Nicholas Kimeli Kipkorir, ono mukusooka yamubadde ku lyanda,  okukkakana nga amalidde mu kifo kya kubiri ate munnakenya omulala Jacob Krop  namalira mu nnamba ssatu. Munnayuganda omulala eyabadde mu misinde gino ye Stephen Kissa, ono  yabadde omu ku bataddewo okuvuganya okusooka naye gyebyagweredde nga awanduse era teyamazeeko. Pulezident Yoweri Kaguta Museveni yavuddeyo nayozaayoza Cheptegei nga ayita ku kibanja kye ekya Twitter, nategeeza nga ono bwayongedde okutumbula Uganda n’okuleetera bannansi esanyu ely’omujjirano. Abaddusi abalala okuli Halimah Nakaayi ne Winnie Nanyondo ebintu tebyabatambulidde bulungi era okukkakana nga bakutte ekifo eky’okutaano n’ ekyomunaana. Kinajjukirwa nti, ku Lwomukaaga lwa wiiki  Cheptegei ne banne basimbulwa minisita w’ebyenjigiriza n’emizannyo  okugenda e Bufalansa bayambibwako pulezidenti Museveni.    	https://gambuuze.ug/2020/08/15/cheptegei-ammenye-likodi-yensi-yonna-awangudde-zzaabu/
business	Obwakabaka buzizza buggya omukago gwabwo ne Uganda Breweries	Katikkiro kukono ne Alvin Mbugua owa UBL  Obwakabaka buzizza buggya endaagaano gyebwakola ne kkampuni ensogozi y’omwenge eya Nile Breweries Ltd [UBL] okusogola omwenge gwa Ngule. Ssenkulu wa kkampuni eno Alvin Mbugua yeyataddeko omukono kulwa UBL ate Ssenkulu wa Majestic Brands, Omukungu Ronald Kawadwa naateekako kulw’Obwakabaka. Endagaano y’amyaka essatu. Ng’ayogerera munsisinkano gyebabaddemu ku mbuga enkulu e Bulange Mmengo, Katikkiro Charles Peter Mayiga yatageezezza nti ng’Obwakabaka, balina essanyu okukolagana n’abantu abenjawulo okutuukiriza ebigendererwa by’obwakabaka omuli n’okujja abantu mubwavu. “Omugaso gwaffe omukulu wano kwekukuma ennonno n’ebyobuwangwa bya Buganda. Tosobola kuba Bwakabaka nga tolina byabuwangwa ebiraga kyoli. Tulina okozesa emikisa gyonna egyamikago okutumbula obuwangwa bwa Buganda. Kizzaamu amannyi nti omukago gwetulina ne Uganda Breweries gutuyamba okutuukiriza ebiruubirirwa byaffe ng’okulwanyisa obwavu,” Mayiga bweyagambye. Katikkiro yagasseko nti omukago gwonna okuvaamu ebibala, guteekeddwa okutambula okumala akaseera akawera. Yeeyamye okugenda mumaaso n’okuwagira UBL kubanga kyelaze lwatu nti baamazima ate baagaliza Obwakabaka. Katikkiro era yakubirizza abantu okwewala okuba bawaddanga. “Abantu baleme kunywa mwenge gyobeera nti gugenda kuggwa mubita oba tegugenda kubaawo enkya.” Ye Alvin Mbugua ku lwa UBL, yeebazizza nnyo Kabaka olw’okusiima nebatandikawo omukago guno. “Sikyabulijjo ffe banneekolera gyange okukwatagana n’obukulembeze nga buno. Tulina essuubi nti Ngule ajjakuba wamannyi siwano mu Uganda wokka wabula n’ebweruwaayo,” Mbugua bweyategeezezza. Yabikudde ekyama nti bukyanga batandika enkolagana eno, batadde muggwanika lya Buganda akawumbi k’esimbi kalamba. “Omukago guno gutuyambye okusobozesa abantu baffe obutanywa mwenge guyinza okubaviirako obuzibu. Ngule gwe mwenge ogusoose mu Uganda okusogolwa mu bintu byonna nga bikolebwa wano omuli muwogo n’omuwemba,” Mbugua bweyagambye   	https://gambuuze.ug/2019/11/01/obwakabaka-buzizza-buggya-omukago-gwabwo-ne-uganda-breweries/
business	Oweek. Kaawaase agamba Obwavu obuli mu Buganda tebusosola	  Oweek. Kaawaase ne Boodi ya BUCADEF empya  Bulange Omumyuka Asooka owa Katikkiro Prof. Twaha Kaawaase Kigongo, ategeezezza nti obwavu obuluma abantu mu Buganda tebusosola mu ddiini, langi  wadde ebibiina by’ebyobufuzi. Okwogera bino Kaawaasa abadde atongozza boodi y’ekitongole ki ‘Buganda Culture and Development Foundation (BUCADEF)’ empya ku Lwokubiri e . “Bwewetoloola Buganda eno olaba abantu baffe nga obwavu buyitirivu, endwadde tezaawula, obutamanya nabwo tebwawula,” Kaawaase bweyagambye. Ono alaze emiramwa okwazimbira ekitongole ki BUCADEF omuli; okukuuma eby’obuwangwa n’ennono, okusitula embeera z’abantu ba Buganda wamu n’okubeera n’ensimbi. Oweek.  Kaawaase anyonyodde nga ekitongole kino bwekiri ekisaale mu kutumbula embeera z’abantu mu bulamu obwa bulijjo era nabasaba okutegeera amasiga Obwakabaka kwebuyimiridde. “Tosobola kubeera ku boodi ya BUCADEF okugiddukanya nga totogedde bwakabaka kyeki kubanga ojja kulemwa okutegeera ebigendererwa bya BUCADEF. Olina okutegeera amasiga kwetuyimiridde, ” Oweek. Kaawaase bwagasseeko. Eng. Ishak Lukenge, Dr. Gorette Nabanoga n’ Oweek. Kaawaase Ate ye Minisita Hajjati Mariam Mayanja Nkalubo yeebazizza boodi enkadde olw’okukola omulimu ogwagiweebwa era nasuubizza nga minisitule ye bwegenda okubayamba okulaba nga omulimu gwanguwa. Boodi empyaekulirwa Engineer Ishak Lukenge,  Dr. Gorette Nabanoga amyuka Ssentebe,  abalala kuliko; Mw. Tyaba Bazilio, Prof. Yefusa Kitungulu Zaake, Mw. Luyimbazi Nalukoola, Dr. Emma Naluyima,  ne Mw. Saul Kaye Ssentebe omuggya Ishak Lukenge, yeebazizza Ssaabasajja Kabaka okusiima nabalonda okukulembera boodi eno. Ono ategeezezza nti BUCADEF gwe mutima gwa Buganda kubanga yesuubirwa okukyusa obulamu bwa bantu ba Buganda era nawera okutuukiriza obuvunaanyizibwa obwamuwereddwa.    	https://gambuuze.ug/2020/08/18/oweek-kaawaase-agamba-obwavu-obuli-mu-buganda-tebusosola/
health	Ow’emyaka 14 Alina Akawuka Ka Siriimu Alemedde Mu Ddwaliro Ly’e Kiwoko	  Omwana w’emyaka 14 alina akawuka kassiriimu akonkomalidde mu ddwaliro ly’e Kiwoko oluvannyuma lw’abazaddebe okumusuulawo. Omwana omulenzi ono yaweebwa ekitanda oluvannyuma lw’okufuna obulwadde obuva ku kirwadde kya siriimu. Ono yali yasuulibwa mu maka ga jjajjawe e Wankwale mu Nakaseke nga talina bujjanjjabi bwonna Nga July 10, omwana ono yeekubira enduulu ku poliisi eyamutwala ddwaliro nakati gyakyali. Paul Mugisha, abudaabuda abalina siriimu mu ddwaliro ly’e Kiwoko, yagambye nti omuvubuka yaleetebwa mu ddwaliro nga mukovvu nnyo wamu n’okuba n’amabwa ku mubiri . Ono, agamba nti yali erya omulundi gumu gwokka oba oluusi obutaliira ddala kyokka nga agamba nti tamanyi maamawe gyali. Jjajjawe Alex Bambasi agamba tayagala mwana ono adde waka kubanga talina busobozi bumulabirira. Ono agamba nti omwana ono yaleetebwa ewuwe abantu abataategeerekeka era nga naye tamanyi nnyina gyali.  Pastor William Kintu, akulira ekitongole ekikola ku balina siriimu mu ddwaliro ly’e Kiwoko agamba nti bagezezzaako okuyamba omwana nga bamuwa obujjanjjabi wamu n’okumuwa ebyokulya. Kyokka Kintu, agamba nti eddwaliro lyali lyagala okusiibula omwnaa ono wiiki ewedde kyokka nga talina wakulaga. URN    	https://gambuuze.ug/2020/07/21/owemyaka-14-alina-akawuka-ka-siriimu-alemedde-mu-ddwaliro-lye-kiwoko/
politics	Bakansala ba KCCA baakulonda sipiika ku Lwokuna	 Minisita wa Kampala Betty Amongi  Ekitongole ekiddukanya ekibuga Kampala ekya Kampala Capital City Authority ku Lwokuna wiiki eno kyakufuna sipiika n’omumyukawe. Minisita mu gavumenti yawakati atwala KCCA Betty Amongi ategeezezza bannamawulire ku kitebe kyessunsuliro ly’amawulire ga gavumenti ekya Uganda Media Center, nti enteekateeka y’okufuna sipiika etandika ku saawa ssatu ez’okumakya.  Bakansala abatuula ku lukiiko luno bebagenda okwenyigira mu kulonda kuno.  Amongi yategeezezza nti abo bokka abalina obuvunanyizibwa mu KCCA beebokka abagenda okukirizibwa mu kisenge ekiteesezebwamu.   Embiranyi eri wakati wa banna FDC babiri Doreen Nyanjula ne Abubaker Kawalya.  Ne munna NRM Buruhan Byaruhanga naye yeesimbyewo. KCCA erina bakansala 32 nga kubbo 18 ba FDC. Okulonda kuno kwaddirira enkyukakyuka ezaakolebwa mu tteeka erifuga KCCA eyateetawo ekifo kya sipiika ekyali kyajjibwawo nga loodi meeya oba omumyukawe yabadde akolanga sipiika.     	https://gambuuze.ug/2020/03/03/bakansala-ba-kcca-baakulonda-sipiika-ku-lwokuna/
business	Owek. Nkalubo asabye abalima emmwaanyi bagatteko obulunzi	 Minisita avunaanyizibwa ku bulimi, obulunzi n’obutonde bwensi, Owek. Mariam Mayanja Nkalubo Nasejje awadde abantu ba Kabaka amagezi obulimi bw’emmwaanyi babugatteko obulunzi kuba eno y’engeri yokka esoboka okubaganyula. Amagezi gano, Owek. Nkalubo akukoze aggulawo omusomo gw’abalimi b’emmwaanyi mu ssaza ly’e Bugerere oguyindide ku mbuga ye ggombolola Musaale e Kangulumira. Minisita annyonnyodde nti singa abalimi bano balima nga bwebalunda tewajja kubaawo bwetaavu kugula bigimusa okusobola okuliikiriza ettaka basobole okuganyulwamu.  Omusomo guno gukulungudde ennaku 5 nga gutambuziddwa mu ggombolola ez’enjawulo mu ssaza lye Bugerere okubangula abantu ba Ssaabasajja ku bulimi n’obulunzi ku kirime ky’emmwannyi okusobola okweggya mu bwavu. Owek. Mayanja abakubiriza okulima n’ebirime ebirala nga beyambisa ennima ey’omutindo okufuna ensimbi ate n’emmere emala. Abamu ku bannamukago abeetabye mu nteekateeka eno aba Nkumbi Terimba Ltd. nga bakuliddwamu Ssenkulu wabwe Kironde awadde amagezi abalimi b’emwaannyi okufaayo okuzirabirira n’okukuuma omutindo gwazo okusobola okufuna akatale. Omumyuka Asooka owa Mugerere Hajji Bashir Ziraba Kawanguzi yakunze Obwakabaka n’abakulembeze okusimbira ekkuuli etteeka lye mwannyi eryagala okuleteebwa kubanga lirinyirira eddembe ly’omulimi. Bino webijjidde nga abalimi b’Emmwaanyi mu ggwanga bakyatabudde oluvannyuma lwa gavumenti okukola endagaano ne kampuni ya Vinci negiwa obuvunaanyizibwa ku kutunda n’okugula emmwaanyi mu ggwanga ekintu ekireetedde abalimi n’abakulembeze okusaba endagaano eno esazibwemu.           	https://gambuuze.ug/2022/05/04/owek-nkalubo-asabye-abalima-emmwaanyi-bagatteko-obulunzi/
